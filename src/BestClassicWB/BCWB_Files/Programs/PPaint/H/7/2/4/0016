@DATABASE 0016
@(C) "Copyright © 1992-1997 Cloanto Italia srl"
@REM Cloanto Personal Paint 7 CD-ROM
@FONT topaz.font 8
@WIDTH 74

@NODE Main "Personal Paint 7 - 8. Il menu Colori"
@TOC PPaintCD:H/7/2/4/OO00/Main

@{B}8.         Il menu Colori@{UB}

Nei programmi di disegno e di elaborazione delle immagini come Personal
Paint il colore è una caratteristica essenziale, senza la quale non è
possibile realizzare niente o veramente molto poco. Grazie a un'accurata
costruzione della tavolozza, un'immagine con soli 64 colori può
avvicinarsi in modo apprezzabile alla realtà che rappresenta, e una figura
scolorita può acquistare tono e vigore. Inoltre, un uso attento dei colori
può determinare un notevole risparmio in termini di memoria occupata:
un'immagine può infatti essere rappresentata con un numero di colori assai
inferiore rispetto a quelli caratterizzanti il soggetto originale, senza
peraltro apprezzabili degradi qualitativi.

Le voci del menu Colori di Personal Paint permettono di controllare e
modificare i singoli colori o anche apportare modifiche globali all'intera
tavolozza. È inoltre possibile leggere, scrivere e scambiare tavolozze
colori tra diversi oggetti (come immagini, pennelli o font).


@{B}8.1        La tavolozza dei colori@{UB}

Il termine @{I}tavolozza@{UI} identifica l'insieme dei colori associati a
un'immagine. Come la tavolozza di un pittore, anche la tavolozza di
Personal Paint contiene colori diversi che possono essere usati insieme
per creare o modificare un'immagine. Con Amiga, come con gli altri
calcolatori, più colori vengono utilizzati e maggiori sono le risorse
necessarie per elaborare e memorizzare un'immagine. La sezione @{"1.3.2" LINK PPaintCD:H/7/2/4/0002/Main 94}
descrive le relazioni tra dimensioni, numero di colori e quantità di
memoria necessaria alla gestione delle immagini. Il numero massimo di
colori costituenti una tavolozza digitale è sempre una potenza di due (2,
4, 16, 64, 256, ecc.).

Una data immagine può contenere colori particolari e, allo stesso tempo,
non utilizzare altri colori molto frequenti in altre immagini. Sebbene la
tavolozza possa essere costituita da un numero elevato di colori diversi
(ad esempio 256), molto spesso è possibile riprodurre adeguatamente
un'immagine con un numero di colori ben più ristretto. Esistono comunque
buone ragioni per limitare il numero dei colori di una tavolozza.

L'uso di una tavolozza con colori ben assortiti per ogni immagine non solo
permette di risparmiare memoria e di ridurre i tempi di elaborazione, ma
favorisce la coerenza e lo stile dell'immagine, specialmente se più
immagini devono condividere la stessa "atmosfera".

Può esser facile dimenticare che è sempre possibile portare il puntatore
del mouse fuori dal quadro, nella finestra principale, e selezionare un
colore. In particolare, la tavolozza completa al di sotto della barra
degli strumenti è una comoda alternativa alla barra dei colori (spesso
parziale) nel quadro.


@{B}8.1.1      Leggere tavolozza@{UB}

Tutti i file grafici contengono informazioni riguardanti tavolozze di
colori, indipendentemente dal formato di memorizzazione utilizzato
(eccetto per alcuni formati monocromatici, dove sono impliciti i colori
bianco e nero). Una tavolozza colori, tuttavia, può anche essere
memorizzata come sequenza di dati indipendenti: il file, invece di
contenere un'immagine e i suoi colori, conterrà solo le informazioni
relative alla tavolozza.

Il comando "Leggere tavolozza" permette di estrarre, da file di diversi
formati grafici (GIF, IFF-ILBM, PCX, ecc.), i soli dati relativi alla
tavolozza dei colori, a prescindere dalla presenza o meno di dati grafici.
La nuova tavolozza diviene la tavolozza dell'ambiente attuale. Se lo
schermo attuale ha più colori di quelli costituenti la tavolozza del file,
vengono modificati solo i primi colori dello schermo.

Le modifiche apportate alla tavolozza originale possono essere annullate
con il comando di "Ripristinare tavolozza" (sezione @{"8.1.6" LINK Main 307}). Questo vale
anche per altre funzioni che apportano modifiche alla tavolozza.


@{B}8.1.2      Scrivere tavolozza@{UB}

Questo comando memorizza le informazioni relative ai colori della
tavolozza attuale in un file in formato IFF-ILBM (nel file vengono scritti
i seguenti chunk IFF: BMHD, CMAP e CAMG). Questo è un modo standard ed
efficiente per memorizzare informazioni su serie di colori, rileggibili da
Personal Paint o da altri programmi.

Questa funzione può essere usata anche per sostituire i file "UIColors"
originali, nel cassetto "PPaint_Prefs": questi definiscono i colori dei
menu e dei requester di Personal Paint. Così facendo è possibile
risparmiare circa 5 Kbyte di spazio su disco (che potrebbe rivelarsi
prezioso sui floppy): i file "UIColors", infatti, vengono originariamente
forniti sotto forma di immagini (rappresentanti un menu e un requester),
allo scopo di facilitare eventuali personalizzazioni. Una copia dei file
"UIColors" originali deve comunque essere conservata per eventuali future
modifiche all'interfaccia utente.


@{B}8.1.3      Definizione colori@{UB}

Il requester attivato da questa funzione permette di impostare
individualmente ogni colore della tavolozza con la precisione consentita
dal modo video in uso. Sono anche disponibili funzioni per copiare,
scambiare, riordinare i colori e creare scale cromatiche.

A volte, sperimentando nuovi colori, può accadere che l'intero schermo
diventi invisibile, ad esempio perché tutti gli elementi dello schermo
hanno un identico colore. In questi casi, il tasto <Help> permette di
ripristinare la tavolozza dei colori predefiniti.

Personal Paint, in base alla tavolozza in uso, può usare colori differenti
per disegnare gli elementi dell'interfaccia utente. La scelta di questi
colori viene determinata dinamicamente, anche durante le modifiche dei
colori, secondo criteri di leggibilità, contrasto e aspetto
tridimensionale degli oggetti (gadget e requester). I colori degli
elementi esterni al quadro "Definizione colori" vengono aggiornati appena
il puntatore del mouse viene spostato al di fuori del requester.


@{B}8.1.3.1    Scegliere un colore@{UB}

La parte superiore del requester contiene la @{I}barra@{UI} dei colori con gli
elementi ordinati della tavolozza di schermo. Il colore selezionato è
contraddistinto da un simbolo a forma di freccia, al di sopra della barra.
Al momento della visualizzazione del requester, la freccia indica il
colore attuale di primo piano. Se la tavolozza ha più colori di quanti
possono essere visualizzati nella barra, alla destra della stessa appaiono
due gadget di scorrimento. Con un click su uno di essi, è possibile far
scorrere di una posizione i colori della barra, visualizzando un nuovo
colore nella direzione indicata. Mantenendo premuto il pulsante del mouse
per un tempo più lungo, lo scorrimento diventa continuo, rivelando
ulteriori colori.

Nei modi video "Extra Half Brite" (64 colori) solo i primi 32 colori della
tavolozza possono essere liberamente definiti. I rimanenti 32 vengono
generati automaticamente dimezzando la luminosità dei primi. Per tale
ragione, in queste circostanze il quadro "Definizione colori" permette di
impostare solo i primi 32 colori.

Il colore da editare può essere selezionato con un click del pulsante
sinistro del mouse sul colore stesso. È anche possibile selezionare un
colore al di fuori del requester, con un click nell'immagine o nella
tavolozza principale dei colori. I tasti cursore <Sinistra> e <Destra>
permettono di selezionare, rispettivamente, il colore precedente e quello
successivo nella tavolozza.

All'interno di un piccolo riquadro, sotto la barra dei colori, il colore
selezionato viene rappresentato da un'area colorata e da un numero
indicante la sua posizione all'interno della tavolozza (in uno schermo a
sedici colori, ad esempio, il numero può variare da 0 a 15).


@{B}8.1.3.2    Coordinate cromatiche RVB e TSL@{UB}

Il colore selezionato può essere modificato con i gadget proporzionali
posti al di sotto della barra dei colori. Il nuovo colore può essere
specificato attraverso due differenti sistemi di coordinate cromatiche:
RVB (Rosso, Verde e Blu) e TSL (Tonalità, Saturazione e Luminosità). A
ciascuno dei due modi è associato un gruppo di gadget proporzionali, che
consentono di spaziare nell'intera gamma cromatica con criteri diversi. I
due gruppi di gadget possono essere utilizzati indipendentemente uno
dall'altro: entrambi permettono di definire il colore attuale scegliendo
tra tutti i colori possibili.

Nel modo RVB, un colore è determinato dalla combinazione delle tre
componenti cromatiche primarie: rosso, verde e blu. L'intensità di ogni
colore primario viene indicata da un valore compreso tra 0 e il massimo.
Quest'ultimo dipende dal modo video in uso e dalla versione dei chip
grafici di cui è dotato il calcolatore. In molti modi video dei
calcolatori Amiga con set di chip originali e avanzati (ECS), le
componenti rossa, verde e blu possono assumere sedici diverse intensità.
Questo significa che ogni colore della tavolozza di schermo può essere
scelto da un insieme di 4096 colori diversi (16 elevato alla terza potenza
= 4096). Alcuni modi video ECS, il modo A2024 e altri sono caratterizzati
da un numero inferiore di livelli di intensità (ad esempio quattro), che
riduce conseguentemente le combinazioni cromatiche (64, nella fattispecie)
e le varianti di grigio possibili. I livelli di intensità per colore
primario salgono invece a 256 in molti modi video dei sistemi Amiga con
architettura grafica avanzata. Il valore 256 elevato alla terza potenza
equivale a 16.777.216 possibili combinazioni cromatiche (ecco da cosa
derivano i famosi "16 milioni di colori"). La sezione @{"1.14" LINK PPaintCD:H/7/2/4/0002/Main 1520} spiega la
relazione tra i diversi file "UIColors" e le varie "granularità"
cromatiche appena viste.

Teoricamente, se i tre colori primari hanno uguale intensità, il risultato
visivo dovrebbe essere un grigio puro, variante dal nero al bianco.

Nello spazio cromatico TSL (anche detto HSV, da @{I}Hue@{UI}, @{I}Saturation@{UI} e @{I}Value@{UI})
un colore viene identificato dalla sua posizione su una superficie
circolare e da una valore di luminosità. La ruota di colori è una entità
astratta paragonabile ad un arcobaleno circolare. Sui bordi della
circonferenza sono disposti i colori puri (rosso, verde e blu), sfalsati
tra loro di 120 gradi, cioè a ogni terzo del cerchio, che inizia e termina
con il colore rosso. A posizioni intermedie corrispondono colori
intermedi. Sulla circonferenza della ruota i colori appaiono alla loro
massima saturazione. All'interno della ruota la saturazione diminuisce
gradualmente con l'avvicinarsi al centro: qui il colore corrisponde ad una
gradazione di grigio (dal bianco al nero), regolata dal valore di
luminosità impostato.

Il parametro "Tonalità" specifica la posizione angolare di un colore sulla
ruota: 0 (o 360) = rosso, 60 = giallo, 120 = verde, 180 = ciano, 240 =
blu, 300 = magenta, ecc. Il parametro "Saturazione" indica la posizione
del colore su un raggio dell'area circolare, da un minimo di 0 (al centro
= grigio) a un massimo di 100 (sul bordo = colore puro). Il parametro
"Luminosità" specifica, infine, l'intensità globale di luce (in
contrapposizione all'intensità del colore specifico, indicata dalla
saturazione). Una luminosità nulla (0) equivale sempre al colore nero. Il
valore 100, invece, indica la massima luminosità possibile per ogni
combinazione di tonalità e saturazione.


@{B}8.1.3.3    Copiare colore@{UB}

Per copiare un colore da una posizione della tavolozza ad un'altra è
sufficiente selezionare il primo colore, fare click sul gadget "Copiare
colore" e, infine, selezionare la posizione di destinazione.


@{B}8.1.3.4    Scambiare colori@{UB}

Questo comando è simile al precedente, eccetto per il fatto che anche il
colore sorgente viene sovrascritto e sostituito con il secondo colore
selezionato.


@{B}8.1.3.5    Riordinare colori@{UB}

Questi due gadget permettono di ordinare i colori compresi tra il colore
attuale e il colore di seguito selezionato. Sono possibili due tipi di
ordinamento: dal colore più chiaro a quello più scuro, e dal più scuro al
più chiaro.


@{B}8.1.3.6    Creare scala@{UB}

Questa coppia di gadget permette di creare sfumature intermedie tra il
colore attuale e quello specificato dopo la selezione del gadget. Il primo
gadget (a sinistra) genera una scala cromatica secondo le posizioni
intermedie delle componenti rossa, verde e blu; il secondo, invece,
distribuisce i colori secondo il sistema di tonalità, saturazione e
luminosità.


@{B}8.1.3.7    Annullare modifiche@{UB}

Il quadro "Definizione colori" dispone di due gadget che permettono di
tornare sui propri passi. Con un click sul gadget "Annullare modifica" è
possibile annullare l'effetto dell'ultima operazione eseguita, mentre il
gadget "Ripristinare tutto" riporta la tavolozza dei colori alle
impostazioni iniziali.


@{B}8.1.3.8    Nascondere quadro@{UB}

Questo ultimo gadget permette, se selezionato, di nascondere il quadro
"Definizione colori". Il requester rimane invisibile fintantoché si tiene
premuto il pulsante sinistro del mouse: in questo modo è possibile
osservare quelle parti di immagine normalmente nascoste. Quando il
requester è nascosto è anche possibile premere il pulsante destro del
mouse (mantenendo premuto anche quello sinistro) per evidenziare la
presenza del colore attuale nell'immagine: tale colore lampeggerà,
cambiando ciclicamente di intensità (da chiaro a scuro). Entrambe le
funzioni sono estremamente utili per verificare i possibili effetti delle
modifiche ai colori senza abbandonare il requester.


@{B}8.1.4      Calibrazione colori@{UB}

Questo requester permette di apportare modifiche globali ai colori
dell'immagine. Ciò è particolarmente utile quando si inizia a lavorare su
un'immagine generata per scansione, oppure prima di stampare un'immagine
(i colori generati dalle periferiche di scansione e di stampa possono
differire da quelli visualizzati e può quindi essere necessario un certo
aggiustamento).

I sei gadget proporzionali permettono di rimuovere completamente,
raddoppiare o applicare qualsiasi valore intermedio a ogni singola
caratteristica cromatica. Tutti i colori della tavolozza vengono coinvolti
dalle regolazioni. Se è necessario modificare solo alcuni colori occorre
utilizzare il quadro "Definizione colori" (sezione @{"8.1.3" LINK Main 93}). Occorre notare
che nei modi video "Extra Half Brite" (sezione @{"8.1.3.1" LINK Main 114}) i primi 32 colori
vengono modificati direttamente, mentre i secondi 32 rappresentano sempre
le varianti con luminosità dimezzata dei primi.

Dall'alto verso il basso, i gadget proporzionali controllano le seguenti
caratteritiche cromatiche: colore, luminosità, contrasto, rosso, verde e
blu. La regolazione del parametro "Colore" equivale a modificare il valore
di saturazione delle coordinate TSL (sezione @{"8.1.3.2" LINK Main 147}). Il cursore del
contrasto riduce o accresce la distanza dei livelli RVB dai valori medi.

Il gadget "Usare" riporta tutti i cursori al centro dei rispettivi gadget,
pur mantenendo tutte le modifiche apportate. Questo permette sia di
procedere con ulteriori modifiche, così da poter più che raddoppiare
alcuni valori, sia di agire sulle varie componenti secondo un ordine
particolare (l'ordine normalmente seguito è quello indicato dai gadget).

La pressione del tasto <Help> permette di annullare tutte le correzioni
effettuate e riportare tutti i parametri al valore 0%.


@{B}8.1.5      Tavolozza predefinita@{UB}

Questo comando imposta la tavolozza colori dell'immagine usando i colori
predefiniti di Personal Paint. La tavolozza predefinita può essere sia
quella interna al programma, sia quella specificata (parametro "COLOR") in
uno dei file "Startup" (sezione @{"9.1" LINK PPaintCD:H/7/2/4/0047/Main 9} e Appendice @{"C" LINK PPaintCD:H/7/2/4/0044/Main 1}).

Secondo le impostazioni predefinite, il tasto <Help> è l'abbreviazione da
tastiera associata a questa funzione.


@{B}8.1.6      Ripristinare tavolozza@{UB}

Questo comando cancella l'ultima modifica apportata alla tavolozza dei
colori, ripristinando i colori usati in precedenza. Può essere usato due
volte di seguito per annullare l'operazione di ripristino dei colori.


@{B}8.1.7      Copiare tavolozza da pennello@{UB}

Questa funzione copia i colori dell'attuale pennello personale (il cui
numero appare nel riquadro dei pennelli) nella tavolozza dell'ambiente in
uso. Quando il pennello ha un numero di colori inferiore a quelli
dell'immagine, o viceversa, solo i primi colori della tavolozza vengono
coinvolti nell'operazione.


@{B}8.1.8      Copiare tavolozza da font@{UB}

Di norma i font a colori (sezione @{"3.1.3.2" LINK PPaintCD:H/7/2/4/0017/Main 477}) vengono creati utilizzando una
particolare tavolozza che ne caratterizza l'aspetto. Serivirsi di tali
font usando tavolozze diverse può non dare i risultati migliori. Dopo aver
selezionato il font che interessa, questo comando permette di copiare i
colori ad esso associati nella tavolozza dell'ambiente attuale.

Se i colori del font non sono adeguati, per quantità o per
caratteristiche, all'immagine che si desidera disegnare, è sufficiente
incrementare il numero dei colori dell'ambiente attuale (sezione @{"4.5.3" LINK PPaintCD:H/7/2/4/0049/Main 1261}),
lasciando inalterati i primi colori (utilizzati dal font).


@{B}8.1.9      Copiare tavolozza da schermo@{UB}

Questa funzione permette di copiare i colori di uno schermo nella
tavolozza dell'ambiente attuale, senza copiare l'immagine dello schermo.
La procedura di selezione dello schermo è analoga a quella descritta nella
sezione @{"4.4" LINK PPaintCD:H/7/2/4/0049/Main 1089} (funzione "Copiare schermo").


@{B}8.2        Maschera@{UB}

Per spiegare il concetto di @{I}mascheratura@{UI} è possibile ricorrere a un banale
ma efficace esempio: quando il carrozziere deve verniciare un'automobile,
copre con cura le parti che non devono essere sporcate dal colore
(maniglie, fanali, ecc.) usando carta e nastro adesivo. La mascheratura
digitale (o mascheratura del colore) opera in modo simile: è possibile
coprire, con un ipotetico foglio di carta, uno o più colori di
un'immagine, lasciando scoperti i rimanenti. I colori mascherati (@{I}coperti@{UI}
) non possono essere modificati. Quando una maschera viene definita o
letta, il programma crea un nuovo piano di bit, che va ad aggiungersi a
quelli dell'immagine. Tale piano ha una funzione in qualche modo simile al
piano di trasparenza descritto nella sezione @{"5.9.5" LINK PPaintCD:H/7/2/4/0048/Main 281}. La mappa di bit della
maschera contiene informazioni su quali parti dell'immagine vanno protette
dalle operazioni di disegno. Ai bit attivati corrispondono zone
"protette", quelli spenti, invece, definiscono zone in cui le operazioni
grafiche operano normalmente.

Di solito una maschera viene definita in uno dei due modi seguenti:
proteggendo selettivamente tutte le aree di un certo colore (mascheratura
del colore), oppure disegnando un'immagine a due colori, mascherando il
colore interessato e salvando il risultato come immagine o come maschera.
Anche quando si effettua una mascheratura per colore, questa viene
immediatamente tradotta in un equivalente piano di bit. Occorre notare,
quindi, che Personal Paint non protegge determinati pixel in quanto
accomunati da uno stesso colore, ma in quanto corrispondenti a bit
attivati nel piano di mascheratura.

La similitudine, prima ricordata, con il piano di trasparenza dei pennelli
può trasformarsi in perfetta equivalenza a livello file. Le specifiche del
formato IFF-ILBM, infatti, riservano un unico spazio di memorizzazione per
il piano di trasparenza dei pennelli (a meno che la trasparenza non sia
definita in modo algoritmico) e per la mascheratura di un'immagine. Quando
un file con tale speciale piano di bit viene letto come pennello, i dati
del piano vengono interpretati come informazioni di trasparenza. Leggendo
lo stesso file come immagine, il piano di bit in questione viene
interpretato come piano di mascheratura.


@{B}8.2.1      Leggere maschera@{UB}

Questo comando legge i dati di mascheratura memorizzati in un file
maschera o in un file immagine. Se al momento della memorizzazione di
un'immagine in formato IFF-ILBM è attiva una maschera, il piano di
mascheratura viene memorizzato insieme ai dati dell'immagine.

La dimensione della maschera dovrebbe essere uguale alla dimensione
dell'immagine che si intende mascherare. Se la maschera è più ampia, viene
tagliata; se è più piccola, parti dell'immagine (la fasce destra e
inferiore, assenti nel file) non saranno protette.


@{B}8.2.2      Scrivere maschera@{UB}

Con questo comando è possibile memorizzare, in un file maschera IFF-ILBM,
l'ultimo piano di mascheratura utilizzato per l'ambiente attuale. Nel file
vengono inclusi i chunk BMHD, CAMG e BODY.


@{B}8.2.3      Impostare maschera@{UB}

Questo requester permette di creare un piano di mascheratura associando le
aree da proteggere a particolari colori dell'immagine. Successivamente,
qualsiasi strumento di disegno non potrà alterare i punti dell'immagine
associati a colori contrassegnati nel requester.

Come già ricordato, il piano di mascheratura non viene aggiornato quando
l'immagine viene modificata. Gli strumenti di disegno possono infatti
creare aree di colori inizialmente protetti dalla maschera. Tali aree non
risultano automaticamente protette: il comando "Aggiornare maschera"
(sezione @{"8.2.4" LINK Main 450}) può essere utilizzato a questo scopo.

Lo stato di protezione di un colore può essere impostato con un click sul
rettangolo che lo contraddistingue, oppure selezionando il colore
direttamente dall'immagine con il pulsante sinistro o destro del mouse
(rispettivamente per includere o escludere tale colore). I colori protetti
vengono indicati da un segno di visto nei rispettivi rettangoli.

Per selezionare o deselezionare più colori con un solo click del mouse, è
sufficiente muovere il mouse, con il pulsante sinistro premuto, sulle
caselle-colore del quadro (proprio come nella tavolozza della barra
strumenti). Questa operazione si rivela particolarmente utile in presenza
di un numero elevato di colori.

Il gadget "Cancellare" rimuove tutte le protezioni (una siffatta
mascheratura equivale ad una protezione nulla), mentre il gadget
"Invertire" permette di invertire lo stato di protezione dei colori.
Selezionando il gadget "Mostrare", il requester viene temporaneamente
nascosto (fino a quando si tiene premuto il pulsante del mouse) e la
mascheratura specificata viene visualizzata sull'immagine: le aree
protette sono rappresentate in nero, quelle alterabili in bianco.

Quando si definisce un pennello personale (sezione @{"3.1.6" LINK PPaintCD:H/7/2/4/0017/Main 1200}) ed è attiva la
mascheratura, il pennello sarà costituito solo dai punti dell'immagine non
protetti dalla maschera. Come sopra ricordato, è anche possibile creare
una maschera partendo da un'immagine a due colori, disegnando la sagoma
desiderata e mascherando uno dei colori con il requester qui descritto.

La sezione @{"3.1.4" LINK PPaintCD:H/7/2/4/0017/Main 633} illustra un tipico caso di utilizzo combinato delle
funzioni di elaborazione e mascheratura dell'immagine.

Ognuno dei due ambienti grafici possiede un proprio, indipendente piano di
mascheratura (e relativo stato di attivazione).


@{B}8.2.4      Aggiornare maschera@{UB}

Solitamente la mascheratura dei colori viene attivata con l'ausilio del
requester "Maschera colori" sopra descritto. Tale requester permette di
mascherare aree dell'immagine caratterizzate da un determinato colore; la
protezione, però, non viene automaticamente estesa ad eventuali nuove aree
dello stesso colore, successivamente aggiunte. Il comando "Aggiornare
maschera" forza il ricalcolo del piano di mascheratura, in base
all'attuale contenuto dell'immagine.


@{B}8.2.5      Invertire maschera@{UB}

Questa funzione inverte lo stato di protezione delle diverse aree di
un'immagine mascherata. Se la maschera è stata definita come maschera
colore, questo comando equivale alla selezione del gadget "Invertire" nel
requester "Maschera colori". Se, invece, la maschera è stata creata
disegnandone la sagoma (ed è quindi indipendente dai colori
dell'immagine), il risultato prima descritto può essere ottenuto solo
impartendo il comando "Invertire maschera".


@{B}8.2.6      Attivare/Disattivare maschera@{UB}

Questo comando permette di cambiare lo stato di attivazione della maschera
colori. Se questa viene abilitata per la prima volta, il programma
visualizza il requester "Maschera colori". Quando si disattiva la
maschera, le relative informazioni non vengono perse (il piano di
mascheratura viene conservato).

La presenza di uno speciale simbolo nella barra del titolo segnala
l'attivazione della maschera.


@{B}8.2.7      Liberare maschera@{UB}

Questa funzione disattiva la maschera e libera la memoria occupata dal
relativo piano di bit. Successivi effetti di mascheratura possono essere
ottenuti con le funzioni di definizione e lettura della maschera colori.


@{B}8.3        Adattare nuovi colori@{UB}

A volte, l'aspetto di un'immagine può essere pregiudicato da una più o
meno diretta modifica della tavolozza colori. È quanto accade, ad esempio,
copiando i colori di un pennello o di un font nella tavolozza
dell'immagine, o dopo aver modificato manualmente alcuni colori o averne
semplicemente cambiato l'ordine all'interno della tavolozza. In questi
casi, l'immagine può essere visualizzata con i colori sbagliati.

La funzione di adattamento colori permette di utilizzare i colori attuali
per riprodurre l'aspetto originario dell'immagine (relativo allo stato
precedente della tavolozza - stato comunque riattivabile con la funzione
"Tavolozza/Ripristinare"). Se un dato colore esiste in entrambe le
tavolozze (l'originale e la nuova), la funzione di adattamento non fa
altro che aggiornare tutti i riferimenti alla sua posizione-colore. Se uno
o più colori della vecchia tavolozza non esistono in quella nuova, il
programma è in grado di scegliere i colori che più vi si avvicinano,
eventualmente applicando le opzioni di adattamento (Retinatura,
Floyd-Steinberg o altre tecniche più sofisticate) impostate nei parametri
del programma (sezione @{"9.8" LINK PPaintCD:H/7/2/4/0047/Main 414}).


@{B}8.4        Primo piano in sfondo@{UB}

Questo comando applica il colore di primo piano a tutti i pixel
dell'immagine caratterizzati dal colore di sfondo. L'operazione effettuata
è analoga a quella svolta dall'omonimo comando, relativo ai pennelli,
descritto nella sezione @{"5.9.3" LINK PPaintCD:H/7/2/4/0048/Main 254}.


@{B}8.5        Scambiare sfondo con primo piano@{UB}

Questo comando, simile al precedente, permette di scambiare tra loro i
colori di sfondo e di primo piano. Ai pixel con il colore di sfondo viene
applicato il colore di primo piano e viceversa.


@{B}8.6        Fusione colori@{UB}

In molte occasioni si può avere la necessità di comporre diverse immagini,
o parti delle stesse, in un unico schermo. Questo può accadere, ad
esempio, quando un'immagine creata per scansione viene sovrapposta a uno
sfondo digitale (o viceversa), quando si utilizza un pennello definito in
un ambiente diverso, oppure quando più immagini ridotte devono essere
riunite in un'unica pagina. Tutte le operazioni ora accennate hanno un
problema comune: se gli elementi da integrare sono caratterizzati da
tavolozze differenti, l'aspetto di uno o più di essi sarà pregiudicato
dall'uso di colori errati.

La funzione "Fusione colori" permette di fondere, in modo selettivo, le
tavolozze dei colori di tutti i pennelli e le immagini in uso. A fusione
effettuata, tutti gli elementi coinvolti condivideranno una stessa
tavolozza, il cui numero di colori sarà determinato dall'ambiente attuale.
La scelta dei colori viene effettuata con estrema cura; ciò nonostante,
può accadere che il numero di colori a disposizione non consenta di
rappresentare correttamente tutti singoli i punti delle immagini e dei
pennelli coinvolti. In questi casi, il risultato dell'adattamento degli
oggetti alla nuova tavolozza può essere migliorato selezionando le opzioni
di retinatura, Floyd-Steinberg o altri algoritmi di diffusione d'errore
(sezione @{"9.8" LINK PPaintCD:H/7/2/4/0047/Main 414}). Nella sezione @{"9.7" LINK PPaintCD:H/7/2/4/0047/Main 363} sono descritti i diversi metodi di
riduzione colori.

Per cercare di mantenere il più possibile i colori degli oggetti
originali, può esser necessario incrementare opportunamente il numero dei
colori dell'immagine attuale (sezione @{"4.5.3" LINK PPaintCD:H/7/2/4/0049/Main 1261}). Se gli elementi coinvolti
non hanno alcun colore in comune, la tavolozza risultante dovrebbe avere
tanti colori quanti risultano dalla somma delle singole tavolozze. In
molti casi, però, questo non è né possibile né conveniente.
Fortunatamente, gli algoritmi di quantizzazione, di riduzione e
adattamento dei colori di Personal Paint sono così avanzati che spesso
risulta difficile notare differenze tra gli elementi originali e
l'immagine finale, anche in seguito a drastiche riduzioni del numero di
colori utilizzati.

Vi sono anche casi di perdite nulle di colore. Se, ad esempio, un'immagine
con una tavolozza di sedici colori, di cui solo otto utilizzati, viene @{I}
fusa@{UI} con un pennello a otto colori, i due elementi manterranno il loro
aspetto originale. Sia l'immagine che il pennello risultanti avranno una
tavolozza di sedici colori.

Quando l'operazione di fusione degli elementi selezionati è terminata,
questi possono essere facilmente utilizzati nello stesso ambiente.


@{B}8.7        Riduzione del numero di colori@{UB}

Questa funzione permette di ridurre interattivamente il numero di colori
usati nell'immagine attuale. Il gadget proporzionale presente nel
requester permette di impostare il numero di colori desiderato, spaziando
in un campo di valori compresi tra 2 e il numero di colori attualmente
utilizzati. Se quest'ultimo valore è uguale o inferiore a due, non ha
senso una ulteriore riduzione dei colori.

Durante lo spostamento del cursore, l'aspetto dell'immagine viene
aggiornato in tempo reale; inoltre, in ogni momento è possibile conoscere
il valore assoluto e relativo (percentuale) dei pixel persi
nell'operazione. Se nel menu Parametri è impostata l'opzione "Riduzione
colori/Qualitativa" (sezione @{"9.7.1" LINK PPaintCD:H/7/2/4/0047/Main 384}), i primi colori che il programma
elimina sono quelli che possono essere sostituiti da colori simili nella
tavolozza. Se invece è impostata l'opzione "Quantitativa" (sezione
@{"9.7.2" LINK PPaintCD:H/7/2/4/0047/Main 400}), i primi a essere sacrificati sono i colori meno usati.

Se uno o più colori appaiono più di una volta nella tavolozza, è possibile
ridurre il numero di colori usati senza alcuna perdita di informazioni
visive.

La riduzione dei colori è un processo caratterizzato da complesse
elaborazioni. Più alto è il numero dei colori della tavolozza finale, più
tempo è necessario alla definizione della stessa. Ad esempio, se il
calcolatore Amiga utilizzato dispone di una CPU 68000 e il numero di
colori impostato è supeiore a 32, ad ogni rilascio del cursore può seguire
un breve periodo di attesa.

Nei modi "Extra Half Brite" (sezione @{"8.1.3.1" LINK Main 114}) Personal Paint svolge
calcoli differenziati per il blocco di colori chiari e quello dei colori
scuri. Una tavolozza HBrite ha sempre un numero di colori pari, e il
gruppo dei colori scuri inizia alla posizione 32 della tavola.

Questo comando non riduce il numero di colori che compongono la tavolozza
di schermo. Riduce invece il numero di colori usati nell'immagine,
raggruppandoli nelle prime posizioni della tavolozza. Il numero dei colori
di schermo può essere impostato nel requester "Formato immagine e
schermo", come spiegato nella sezione @{"4.5.2" LINK PPaintCD:H/7/2/4/0049/Main 1239}.


@{B}8.8        Statistiche@{UB}

Il requester visualizzato da questo comando riporta diverse statistiche
sui colori usati nell'immagine attuale. Il programma esamina il colore di
ogni pixel dell'immagine e visualizza il risultato sotto forma di
istogramma, con una barra per ogni colore della tavolozza.

Se lo spazio del requester non è sufficiente a contenere il grafico nella
sua interezza, sono presenti due gadget a forma di freccia che permettono
di scorrere l'istogramma nella direzione indicata. Un click del pulsante
sinistro del mouse sulle barre dell'istogramma permette di visualizzare
ulteriori informazioni sui singoli colori (posizione nella tavolozza,
numero di pixel con tale colore, superficie percentuale occupata). Quando
il requester viene ativato tali informazioni si riferiscono all'attuale
colore di primo piano.

@ENDNODE
