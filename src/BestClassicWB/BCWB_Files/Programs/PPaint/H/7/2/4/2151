@DATABASE 2151
@(C) "Copyright © 1992-1997 Cloanto Italia srl"
@REM Cloanto Personal Paint 7 CD-ROM
@FONT topaz.font 8
@WIDTH 74

@NODE Main "Personal Paint 7 - 6. Il menu Animazione"
@TOC PPaintCD:H/7/2/4/OO00/Main

@{B}6.         Il menu Animazione@{UB}

Un'animazione, come il nome suggerisce, è simile a un film o a un cartone
animato ottenuto fotografando una serie di disegni (detti "fotogrammi").
Personal Paint dispone di esclusive e potenti funzioni di animazione e
permette di manipolare con facilità fotogrammi o gruppi di fotogrammi
grazie al quadro "Storyboard". Il programma sfrutta a fondo, più di ogni
altro, lo standard di memorizzazione ANIM, consentendo di ottenere una
migliore compressione dei file e dando quindi maggior spazio alla
creatività. È possibile usare più di una tavolozza colori per diversi
gruppi di fotogrammi e programmare con precisione il tempo di apparizione
di ogni singolo fotogramma. È anche possibile ridimensionare, tagliare o
modellare un'intera animazione, come se fosse una semplice immagine.
L'animazione a cui si lavora non occupa RAM Chip, in quanto Personal Paint
memorizza i fotogrammi in memoria Fast. Il programma è anche in grado di
visualizzare animazioni direttamente da disco.

Personal Paint legge e scrive animazioni nei seguenti formati: ANIM5,
ANIM7-S, ANIM7-L, ANIM8-S, ANIM8-L e formato ibrido (basato su una
combinazione dei precedenti).

Personal Paint dispone dell'esclusivo formato di memorizzazione "Auto
ANIM" che, per ogni fotogramma, individua la migliore tecnica di
compressione (ANIM5, ANIM7, ecc.). Rispetto ai file ANIM5 puri, i file
ibridi possono risultare più compatti del 5-10%, pur restando totalmente
compatibili con le specifiche ANIM.

Il formato ANIM8 è un'evoluzione dell'ANIM5, proprio come l'ANIM7
(quest'ultimo è tuttavia considerato più efficiente). Rispetto all'ANIM5,
entrambi i formati possono offrire una maggiore velocità di lettura.

Le animazioni create con Personal Paint possono essere visualizzate da
altri prodotti commerciali e da noti programmi di pubblico dominio, come
"Viewtek" (che riconosce il formato ANIM7 a partire dalla versione 1.04) e
"RTAP" (Real Time Anim Player), entrambi in grado di gestire tavolozze
multiple e temporizzazione differenziata dei fotogrammi.

Centinaia e centinaia dei file-animazione esistenti potrebbero essere resi
più corti semplicemente leggendoli e riscrivendoli con Personal Paint.
Questo è possibile grazie alle esclusive procedure che si occupano di
ottimizzare la compressione dei piani di bit dei fotogrammi. I file
generati possono essere letti e interpretati anche dai meno recenti
programmi di visualizzazione ANIM5.

Le animazioni possono essere ulteriormente ottimizzate. Molti programmi
inseriscono fotogrammi "di temporizzazione" all'unico scopo di mostrare
una data immagine per un certo periodo di tempo. Tutti i gruppi di
fotogrammi identici possono essere riuniti in un unico fotogramma con
un'appropriata temporizzazione. Personal Paint dispone di una funzione che
svolge esattamente questo compito.

Ad esempio, il file con la famosa animazione "AmyWalks_2" di Eric W.
Schwartz è lungo 341.276 byte. Una volta riscritto da Personal Paint
(sempre in formato ANIM5 e senza eliminazione di fotogrammi), il file è 45
Kbyte più corto.

Il noto cartone animato "Doggie's_Inferno" occupa in origine 153.576 byte
per un totale di 317 fotogrammi. In aggiunta alla compressione
inefficiente, 248 di questi fotogrammi sono identici ad altri e servono
esclusivamente come temporizzatori. Con Personal Paint questo non è più
necessario. Eliminando questi fotogrammi e riscrivendo l'animazione, la
lunghezza del file si riduce a soli 84.782 byte: quasi la metà di quella
originaria.

Se un animazione ha graduali transizioni di colori ("fade-in" e
"fade-out"), non è necessario utilizzare estese tavolozze colori: ciascun
fotogramma o gruppo di fotogrammi può avere una propria tavolozza. Lo
storyboard dispone di una funzione per applicare transizioni di colori ad
una sequenza di fotogrammi.

Personal Paint può leggere, elaborare e visualizzare animazioni in
qualsiasi modo video indicizzato (basato su tavolozza colori): tra questi,
tutti i modi video dei chip-set Amiga e delle schede grafiche RTG.
Nell'uso di queste ultime è importante tener presente che il modo video
selezionato deve poter gestire una tecnica chiamata @{I}double-buffering@{UI}. I
driver video della scheda grafica RTG devono poter gestire il
double-buffering tramite le funzioni della libreria Intuition (ciò
normalmente richiede la versione 3.0 del sistema operativo). Il
double-buffering è una tecnica disponibile su tutti i calcolatori Amiga e
in tutte le versioni del sistema operativo. Occorre notare che le
dimensioni del fotogramma non devono eccedere le dimensioni massime dello
schermo (questo può comunque essere in modo underscan, overscan e
autotraslazione): in caso contrario, l'animazione può essere editata, ma
non è garantita una visualizzazione fluida. La funzione "Animare da file"
è in grado di gestire ulteriori modi video (ad es. HAM e HAM8).

Quale formato di memorizzazione scegliere? Il formato ANIM5 è il più
adottato e diffuso tra i vari formati animazione di Amiga e offre anche il
miglior livello di compressione. Il formato ANIM7 si basa su procedure
ottimizzate per la visualizzazione, direttamente da file, di animazioni
con grandi quantità di dati (ad es. quelle che fanno uso dei modi video
AGA). Una volta lette in memoria, le animazioni vengono gestite in un
formato comune, a prescindere da quello del file di origine. Ad ogni modo,
se un'animazione a 256 colori deve essere visualizzata da file, può
risultare molto più veloce e scorrevole se memorizzata in formato ANIM7.
Riguardo al formato ANIM7, occorre notare che se da una parte offre una
velocità di animazione da file maggiore rispetto al formato ANIM5,
dall'altra non è altrettanto efficiente nella compressione dei dati, né
altrettanto standard (alcuni programmi di animazione non sono in grado di
gestirlo). Vi sono due varianti del formato ANIM7: ANIM7-S (basato su
short-word) e ANIM7-L (basato su long-word). Quest'ultimo offre una
velocità di animazione ancora maggiore su alcuni calcolatori, pur
comportando un inferiore livello di compressione dei dati.


@{B}6.1        Leggere animazione@{UB}

Questa funzione legge un'animazione da file. Se l'ambiente attuale
contiene un'animazione di formato uguale a quello dell'animazione
selezionata, viene visualizzato un quadro che consente di scegliere come
leggere i nuovi fotogrammi.

Le possibili operazioni in questo caso sono:

@{I}Leggere nuova@{UI}: cancella l'animazione corrente e legge la nuova;

@{I}Aggiungere@{UI}: aggiunge i nuovi fotogrammi alla fine dell'animazione
corrente;

@{I}Inserire prima@{UI}: inserisce i nuovi fotogrammi prima del fotogramma
selezionato con il gadget proporzionale in basso nel quadro;

@{I}Inserire dopo@{UI}: operazione analoga a "inserire prima", i nuovi fotogrammi
vengono però inseriti dopo il fotogramma indicato;

@{I}Sovrascrivere@{UI}: i nuovi fotogrammi sovrascrivono quelli esistenti, a
partire dal fotogramma specificato; i fotogrammi che eccedono la lunghezza
dell'animazione corrente vengono aggiunti in coda.

I fotogrammi vengono visualizzati man mano che vengono letti. Premendo il
tasto <Esc> si interrompe la lettura dell'animazione (i fotogrammi già
letti non vengono persi).


@{B}6.2        Scrivere animazione@{UB}

Dopo il quadro di selezione file, un ulteriore quadro consente di
scegliere il formato del file (tra quelli prima descritti) e se
memorizzare l'intera animazione o parte di essa.

È consigliabile scrivere un'animazione solo se l'attuale modo video
gestisce il double-buffering, tecnica richiesta per visualizzare
l'animazione in modo fluido. Molti programmi non sono in grado di
visualizzare animazioni che richiedono modi video privi di
double-buffering. Personal Paint memorizza, assieme all'animazione, le
opportune informazioni sul modo video (come richiesto dallo standard
ANIM).

L'opzione "Ottimizzazione ANIM completa" è normalmente attivata, e nella
maggior parte dei casi non occorre disattivarla. Alcuni obsoleti programmi
di animazione non sono in grado di gestire particolari tecniche di
compressione che han sempre fatto parte dello standard ANIM. Disabilitando
questa opzione, Personal Paint non effettua alcune ottimizzazioni che
normalmente accrescono il livello di compressione, ma che possono
confondere i programmi di cui sopra. Questa opzione è stata aggiunta solo
per garantire una piena compatibilità con tutti i visualizzatori di
animazioni (anche quelli meno recenti) e il suo uso sarà probabilmente
limitato agli utenti più esperti. In pratica è più probabile trovare un
programma di animazione che non gestisca le tavolozze multiple e la
temporizzazione dei fotogrammi (caratteristiche non legate a questa
opzione), piuttosto che uno che non riconosca correttamente alcune
tecniche di compressione (ad es. identici dati-differenza di due o più
piani compattati in un'unico riferimento).


@{B}6.3        Animare da file@{UB}

Personal Paint può visualizzare, direttamente da file, le più complesse
animazioni anche su calcolatori dotati della configurazione base di
memoria. Questa funzione si rivela utile anche per vedere un'animazione
prima di leggerla. L'uso di questa funzione non compromette il contenuto
dell'ambiente attuale (immagine, animazione, ecc.).

Alcune animazioni possono richiedere una grande quantità di calcoli e, su
alcuni calcolatori, la velocità di successione dei fotogrammi potrebbe
esserne compromessa. Se l'hardware o il software non sono in grado di
sostenere la mole di questi calcoli, può essere utile memorizzare
l'animazione in uno dei formati ANIM-7 anziché ANIM-5, come spiegato
nell'introduzione all'animazione.

Se vi è memoria sufficiente, questa funzione utilizza temporaneamente la
memoria virtuale per trasferire l'animazione nell'unità RAM (se questa è
abilitata). Ciò permette di visualizzare l'animazione più velocemente ed
evita inutili sollecitazioni delle periferiche di memorizzazione quando si
usa il calcolatore per la visualizzazione continua di un'animazione.

La breve attesa iniziale dovuta al caricamento dell'animazione in RAM può
essere evitata disattivando la memoria virtuale RAM (sezione @{"9.3.1" LINK PPaintCD:H/7/2/4/0047/Main 150}).
Questo può essere particolarmente utile quando si visualizzano più
animazioni in un programma ARexx.

Questa funzione visualizza ripetutamente l'animazione fino a quando si
preme il tasto <Esc> o si schiaccia un pulsante del mouse.


@{B}6.4        Lo Storyboard@{UB}

Lo storyboard è un potente e intuitivo strumento per l'editazione di
animazioni. In questo quadro tutti i fotogrammi vengono visualizzati in
formato ridotto, da sinistra a destra, dall'alto in basso, così come
appaiono nell'animazione.

Se il quadro non è in grado di mostrare tutti i fotogrammi, la barra di
scorrimento sulla destra permette di spostarsi lungo l'animazione. Sia il
quadro che i fotogrammi possono essere ridimensionati. Il quadro dispone
di un gadget di ridimensionamento nell'angolo in basso a destra, mentre il
formato di rappresentazione dei fotogrammi può essere modificato
schiacciando il pulsante destro del mouse e spostando quest'ultimo fino ad
ottenere la dimensione desiderata. Queste informazioni possono essere
memorizzate nei file parametri del programma.

Il numero al di sotto di ogni fotogramma indica la sua posizione
all'interno dell'animazione. Durante ogni operazione un processo parallelo
crea, visualizza e mantiene aggiornate le riproduzioni dei fotogrammi. Se
le differenze tra i fotogrammi sono minime, può essere utile selezionare
un formato di visualizzazione maggiore.

La presenza di tre puntini al di sotto di un fotogramma indica che a
questo è associata una tavolozza colori diversa da quella corrente.
Selezionando un fotogramma con un doppio click, questo diviene il
fotogramma corrente (e la sua tavolozza viene utilizzata). Nelle
animazioni con tavolozze multiple, qualità e velocità di visualizzazione
crescono se la tavolozza del fotogramma attuale è uguale a quella dei
fotogrammi nello storyboard.

È possibile "selezionare" uno o più fotogrammi schiacciando il pulsante
sinistro del mouse e trascinando il puntatore sui fotogrammi. I fotogrammi
selezionati sono evidenziati da un bordo chiaro e costituiscono il
"sorgente" o l'obiettivo delle operazioni di editazione. L'attuale
selezione può essere estesa tenendo premuto un tasto <Shift> e facendo
click su un fotogramma. Il cursore posto tra due fotogrammi indica il
punto di inserimento attuale; questo cursore è posizionabile con il mouse.
Un doppio click su un fotogramma fa apparire lo a tutto schermo nella
finestra principale).

La parte alta del quadro contiene una serie di gadget, molti dei quali
hanno un equivalente nel quadro di definizione colori (sezione @{"8.1.3" LINK PPaintCD:H/7/2/4/0016/Main 93}),
mentre altri attivano funzioni di editazione specifiche.

I primi due gadget permettono di aggiungere o inserire nuovi fotogrammi.
Il numero nel gadget testo indica quanti fotogrammi devono essere
inseriti, mentre il punto di inserimento è evidenziato dal cursore.
L'inserimento viene effettuato selezionando il gadget "Aggiungere".

Il successivo gadget consente di eliminare i fotogrammi selezionati.

A destra del gadget "Eliminare" si trova il gadget "Inserire". Esso agisce
sui fotogrammi selezionati e, non appena si riposiziona il cursore con il
mouse, inserisce una copia degli stessi nel nuovo punto di inserimento (al
di fuori del campo di selezione). I fotogrammi "sorgente" rimangono
intatti. Per spostare un gruppo di fotogrammi da un punto all'altro
occorre effettuare di seguito le operazioni di inserimento ed
eliminazione.

Il successivo gadget è quello di copia, che permette di sovrascrive uno o
più fotogrammi. I fotogrammi "sorgente" sono quelli inizialmente
selezionati, quelli "destinazione", invece, vanno selezionati con il mouse
di seguito al gadget "Copia". Al termine di questa seconda selezione il
sorgente viene copiato sulla destinazione. Se il sorgente contiene un
numero di fotogrammi inferiore alla destinazione, i fotogrammi sorgente
vengono ripetuti ciclicamente. Sia il sorgente che la destinazione
possono, ovviamente, essere un singolo fotogramma.

"Copiare tavolozza" opera in modo analogo a "Copiare", ma copia solo le
tavolozze colori dei fotogrammi selezionati.

Proprio come nel quadro "Definizione colori", vi sono due gadget per la
sfumatura di colori ("Creare scala RGB e HSV", sezione @{"8.1.3.6" LINK PPaintCD:H/7/2/4/0016/Main 229}): questi
applicano tavolozze di colori intermedie ai fotogrammi compresi tra il
primo e l'ultimo della selezione corrente.

Il gadget "Ripristinare" annulla gli effetti di tutte le operazioni,
portando l'animazione allo stato in cui era all'apertura dello storyboard.
Perché questa funzione (come il gadget "Annullare", in basso nel quadro)
possa operare, è necessario che la memoria virtuale sia attiva (ulteriori
informazioni nella sezione sulla memoria virtuale).

Agendo sul gadget "Nascondere quadro" (e tenendo premuto il pulsante
sinistro del mouse) si nasconde temporaneamente lo storyboard: in questo
modo è possibile vedere per intero il fotogramma corrente.

Il gadget testo "Tempo" indica il valore di temporizzazione associato al
fotogramma selezionato (o al primo di un campo di fotogrammi). Questo
valore, la cui unità di misura è il "tick" (1/60 di secondo), indica
quanto tempo il fotogramma deve essere visualizzato prima che appaia il
successivo. Per assegnare un nuovo valore è sufficiente digitarlo nel
gadget testo e premere <Return>. Il nuovo valore viene assegnato a tutti i
fotogrammi correntemente selezionati.


@{B}6.5        Liberare animazione@{UB}

Questo comando libera l'animazione corrente. L'ambiente attuale passa dal
modo animazione al modo immagine. Il comando va impartito prima di leggere
un'immagine, a meno che l'immagine debba sostituire il fotogramma
attuale.


@{B}6.6        Fotogramma@{UB}

@{B}6.6.1      Selezionare fotogramma@{UB}

Queste sottovoci menu consentono di passare velocemente al fotogramma
precedente o successivo, o ad un altro qualsiasi usando la numerazione
progressiva dei fotogrammi. Le selezioni abbreviate da tastiera associate
a questi comandi possono essere attivate anche quando si sta usando uno
strumento di disegno. Ad esempio, è possibile continuare a usare lo stesso
strumento di disegno da un fotogramma al successivo (selezionando
quest'ultimo con il tasto <2>), senza rilasciare affatto il pulsante del
mouse.


@{B}6.6.2      Aggiungere fotogramma@{UB}

Il comando "Aggiungere fotogramma" inserisce una copia del fotogramma
attuale subito dopo quest'ultimo. Il nuovo fotogramma diventa quello
corrente. È possibile ottenere interessanti effetti alternando, ad
esempio, "Aggiungere fotogramma" con varie elaborazioni dell'immagine: si
otterranno sfocature progressive, casualizzazioni graduali e altre
distorsioni.

Se l'ambiente attuale non contiene un'animazione, al primo comando
"Aggiungere fotogramma" l'immagine attuale viene trasformata in
un'animazione con un solo fotogramma. Una semplice immagine non viene
considerata come un'animazione con un solo fotogramma.


@{B}6.6.3      Ottimizzare fotogrammi@{UB}

La funzione "Ottimizzare fotogrammi" analizza l'animazione corrente alla
ricerca di fotogrammi identici: questi di solito vengono usati in altri
programmi di animazione per prolungare il tempo di apparizione di una data
immagine (l'introduzione sull'animazione contiene maggiori dettagli in
merito). Questi fotogrammi vengono fusi in un solo fotogramma il cui
valore di temporizzazione è uguale alla somma delle temporizzazioni dei
fotogrammi originari. L'animazione risultante è visualmente identica
all'originale, tranne per il fatto che, una volta memorizzata su file,
potrà occupare molto meno spazio.


@{B}6.7        Animare@{UB}

Di solito, l'animazione attuale viene visualizzata dall'inizio alla fine
(in ciascuno dei modi: "Normale", "Una volta" e "Avanti-indietro"). Il
quadro per la selezione del campo di animazione permette di scegliere un
campo di fotogrammi da visualizzare nei modi "Una volta" e
"Avanti-indietro".

Il modo "Normale" visualizza l'animazione dal primo all'ultimo fotogramma;
dopo quest'ultimo, l'animazione viene ripetuta. Questo ciclo continua fino
a quando si preme un tasto o un pulsante del mouse. Il modo "Una volta"
mostra l'animazione (o una parte, se richiesto) una sola volta, mentre
"Avanti-indietro" va avanti e indietro dal primo all'ultimo fotogramma e
viceversa. Nella creazione di un'animazione, la possibilità di specificare
una campo di animazione è indispensabile per controllare velocemente il
risultato delle ultime modifiche (nei modi "Una volta" e
"Avanti-indietro"), mentre l'animazione "Normale" può essere usata per
avere una visione globale dell'animazione.

Quando l'animazione viene visualizzata, è sempre possibile usare le
selezioni abbreviate di Amiga per ciclare gli schermi (<Amiga
sinistro>+<N>/<M>) o usare il mouse per spostare su e giù lo schermo del
programma (<Amiga sinistro>+<Trascinamento del mouse>, o altra
combinazione specificata nella Preference "IControl").


@{B}6.8        Pennelli animati@{UB}

I pennelli animati (o "anim-brush") sono pennelli costituiti da più di un
fotogramma. Ogni volta che il pennello viene applicato sull'immagine, esso
avanza automaticamente al fotogramma successivo. È possibile modificare
opportunamente il criterio di avanzamento dei fotogrammi (sezione @{"6.8.3" LINK Main 409}).
Se il tasto <Caps Lock> è premuto quando il pennello viene applicato
all'immagine, tutti i fotogrammi, nel campo di avanzamento specificato,
vengono applicati a fotogrammi successivi dell'animazione. In questa
operazione può essere utile posizionare il pennello con precisione, usando
le selezioni abbreviate di sistema: <Amiga>+<Tasti cursore> per
posizionare e <Amiga>+<Alt destro/sinistro> per simulare un pulsante del
mouse.

Gli anim-brush possono essere copiati o tagliati da un'animazione, proprio
come i pennelli normali. In modo animazione, lo strumento "Definire
pennello" (sezione @{"3.1.6" LINK PPaintCD:H/7/2/4/0017/Main 1200}) offre specifiche impostazioni per la
definizione di anim-brush.

Come nelle animazioni a pieno schermo, ciascun fotogramma può avere una
propria tavolozza colori. Tutti i fotogrammi hanno una stessa dimensione e
numero di colori. Molti dei comandi di manipolazione dei pennelli (come
"Ridimensionare" e "Ruotare") possono essere applicati agli anim-brush.

Gli anim-brush Amiga utilizzano un formato file (una variante dell'ANIM-5)
diverso da quello usato per le animazioni. Personal Paint adotta questo
formato.


@{B}6.8.1      Leggere anim-brush@{UB}

Questo comando legge un anim-brush come pennello corrente. Il file oggetto
dell'operazione deve essere in formato anim-brush Amiga.


@{B}6.8.2      Scrivere anim-brush@{UB}

Questo comando memorizza l'anim-brush corrente. Il formato di
memorizzazione utilizzato è una variante del formato ANIM-5 (ANIM-5-XOR
con un valore di @{I}interleave@{UI} 1, più un chunk "DPAN").


@{B}6.8.3      Parametri anim-brush@{UB}

Ogni volta che il pennello viene applicato all'immagine, viene selezionato
un nuovo fotogramma. Questo guadro permette di modificare i parametri di
avanzamento dell'anim-brush corrente. È ad esempio possibile utilizzare i
soli fotogrammi pari, o quelli dispari, o portare la sequenza di
avanzamento ad un numero specifico di fotogrammi.

Il primo campo indica il numero complessivo di fotogrammi.

I gadget stringa "Campo" permettono di regolare il primo e l'ultimo
fotogramma del campo di avanzamento.

Il campo "Durata" è di solito uguale al numero di fotogrammi del campo
selezionato, ma può essere modificato per coprire un determinato numero di
fotogrammi. Se, ad esempio, si desidera utilizzare un anim-brush di 20
fotogrammi in una sequenza di animazione di soli 10 fotogrammi, sarà
sufficiente impostare il parametro "Durata" a 10 e l'anim-brush avanzerà a
fotogrammi alterni. Viceversa, un valore di 40 farebbe utilizzare due
volte ciascun fotogramma.

I parametri "Posizione" e "Fotogramma" indicano la posizione del primo
fotogramma da utilizzare. Quando il parametro "Durata" è uguale al numero
di fotogrammi del campo attuale, i valori "Posizione" e "Fotogramma" sono
equivalenti. In caso contrario, il parametro "Posizione" indica la prima
(attuale) posizione nella sequenza di avanzamento e il parametro
"Fotogramma" rappresenta il fotogramma corrispondente (utilizzato
all'uscita dal quadro).

Ad esempio, dato un campo di 20 fotogrammi, dal fotogramma 4 al fotogramma
23, e un parametro "Durata" di 40, il valore "Posizione" 24 corrisponderà
al fotogramma 15 (24 viene diviso per 2 in quanto ogni fotogramma è
utilizzato due volte; il risultante valore 12 viene incrementato di 3,
visto che il punto di partenza è 4).

Il parametro "Direzione" può essere impostato a: "Avanti", "Indietro",
"Avanti-indietro" o "Pausa". Nel modo "Avanti-indietro" il pennello cicla
avanti e indietro, mentre in modo "Pausa" l'avanzamento viene bloccato.


@{B}6.8.4      Fotogramma precedente/successivo@{UB}

Questi comandi selezionano il fotogramma precedente o successivo (secondo
le regole di avanzamento specificate dai parametri anim-brush).


@{B}6.8.5      Liberare anim-brush@{UB}

Questo comando libera la memoria occupata dall'anim-brush attuale,
trasformando quest'ultimo (e il fotogramma corrente) in un normale
pennello.


@{B}6.9        L'animazione e le altre funzioni del programma@{UB}

Selezionando lo strumento "Cancellare" (barra strumenti, sezione @{"3.1.9" LINK PPaintCD:H/7/2/4/0017/Main 1314})
con il pulsante destro del mouse, appare il quadro "Cancellare
fotogrammi". Questo permette di cancellare (senza eliminare) uno o più
fotogrammi.

Il quadro "Formato immagine e schermo" (sezione @{"4.5" LINK PPaintCD:H/7/2/4/0049/Main 1127}) può essere usato per
modificare il formato dell'animazione. Proprio come le immagini, le
animazioni possono essere ridimensionate, tagliate, ridotte nei colori,
ecc.

Quando si riduce il numero di colori di un'animazione, Personal Paint può
associare tavolozze colori diverse ai vari fotogrammi, anche se
l'animazione di partenza usa un'unica tavolozza. Questo è dovuto al fatto
che nei vari fotogrammi possono trovarsi diverse quantità di alcuni
colori, ai quali la procedura di riduzione assegna priorità diverse
(sezione @{"9.7" LINK PPaintCD:H/7/2/4/0047/Main 363}). Questo è il modo più efficiente di convertire i singoli
fotogrammi, tuttavia può essere fastidioso vedere uno sfondo o un oggetto
comune a più fotogrammi cambiare colore da una fotogramma all'altro. Per
costringere il programma ad usare un'unica tavolozza colori (basata su
quella del fotogramma attuale) per l'intera animazione, è sufficiente
tener premuto uno dei tasti <Shift> alla chiusura del quadro "Nuovo
formato animazione" (questo viene seguito dal quadro indicatore dello
stato di avanzamento). In questo modo il processo di conversione risulta
anche più veloce (la riduzione colori viene effettuato solo una volta).
Come conferma dell'attivazione del modo "tavolozza singola", la
conversione viene introdotta dall'indicatore dello stato di avanzamento di
"Conteggio pixel".

Quando si riduce il formato di un'immagine senza rimodellarla, essa viene
"tagliata" a partire dall'attuale posizione in alto a sinistra nello
schermo fino all'angolo in basso a destra (solo se il nuovo formato è
uguale a quello dello schermo). Anche le animazioni possono essere
tagliate a partire da una coordinata diversa da 0:0. Innanzitutto bisogna
regolare le dimensioni di schermo secondo il nuovo formato (senza
modificare le dimensioni dell'immagine). Usando i tasti cursore bisogna
quindi fare in modo che lo schermo delimiti esattamente l'area di
fotogramma che si desidera preservare; solo a questo punto si può rendere
il formato dell'immagine uguale a quello dello schermo.

La funzione "Leggere immagine" (sezione @{"4.1" LINK PPaintCD:H/7/2/4/0049/Main 11}) normalmente legge l'immagine
selezionata sostituendola al fotogramma corrente. Se non si desidera più
operare in modo animazione, occorre impartire il comando "Liberare
animazione" prima di leggere l'immagine.

Il comando "Copiare animazione" (sezione @{"4.8.3" LINK PPaintCD:H/7/2/4/0049/Main 1376}) permette di copiare
un'intera animazione nell'ambiente alternativo.

Quando si usa il quadro "Definizione colori" (sezione @{"8.1.3" LINK PPaintCD:H/7/2/4/0016/Main 93}) per
modificare i colori della tavolozza (o qualsiasi altro comando di
manipolazione dei colori), vengono modificati solo i colori del fotogramma
corrente.

@ENDNODE
