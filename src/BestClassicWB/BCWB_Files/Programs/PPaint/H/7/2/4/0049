@DATABASE 0049
@(C) "Copyright © 1992-1997 Cloanto Italia srl"
@REM Cloanto Personal Paint 7 CD-ROM
@FONT topaz.font 8
@WIDTH 74

@NODE Main "Personal Paint 7 - 4. Il menu Progetto"
@TOC PPaintCD:H/7/2/4/OO00/Main

@{B}4.         Il menu Progetto@{UB}

Questo capitolo descrive le funzioni accessibili dal menu Progetto di
Personal Paint. Questo menu contiene tutti i comandi utilizzati per
leggere, scrivere e gestire immagini intere. Altri comandi di questo menu
servono a definire formato e dimensioni dello schermo e dell'immagine, a
conoscere la quantità di memoria disponibile e di memoria occupata, oppure
a uscire dal programma.


@{B}4.1        Leggere immagine@{UB}

Questa funzione permette di leggere un'immagine da supporti di memoria,
modificando, se necessario, il modo schermo.

Per la scelta dell'immagine viene utilizzato il quadro di selezione file,
descritto ampiamente nella sezione @{"3.4" LINK PPaintCD:H/7/2/4/0017/Main 1478}. I messaggi relativi agli errori
di lettura delle immagini sono descritti in dettaglio nell'appendice @{"A" LINK PPaintCD:H/7/2/4/0045/Main 1}.
La sezione @{"11.2" LINK PPaintCD:H/7/2/4/0046/Main 55} illustra, invece, i possibili problemi di utilizzo dei
dischi e le loro soluzioni.

Quando Personal Paint inizia a leggere il file, ne verifica il formato
(IFF-ILBM, GIF, PCX, ecc.) e attiva l'appropriata procedura di
conversione. Immagini di dimensioni diverse e differenti proporzioni video
possono richiedere formati di schermo diversi da quello in uso. Per la
visualizzazione di un'immagine di 640x480 punti, ad esempio, è più
indicato il modo NTSC overscan interlacciato ad alta risoluzione che un
normale schermo non interlacciato in bassa risoluzione. È anche possibile
che il calcolatore utilizzato disponga di modi video più appropriati. I
file IFF generati dai programmi Amiga contengono, solitamente,
informazioni dettagliate sul modo video da usare per la visualizzazione
delle immagini. I file IFF creati da altri sistemi o i file di altri
formati non contengono tali informazioni. In questi casi Personal Paint
seleziona automaticamente il modo video più opportuno, confrontando le
dimensioni dell'immagine con i modi disponibili.

Se Personal Paint riscontra differenze tra il modo video attuale (o il
numero di colori) e il modo video da utilizzare, viene visualizzato il
quadro di selezione del formato. I primi due gadget di questo requester
sono associati, rispettivamente, al formato dell'immagine selezionata e al
formato corrente, e ne riportano le caratteristiche. Il gadget più in alto
è automaticamente evidenziato (scelta predefinita). Selezionando
"Procedere", senza modificare lo stato dei gadget, l'operazione di lettura
prosegue e l'ambiente attuale viene automaticamente adattato al nuovo modo
video. Se invece si seleziona il secondo gadget, il formato dell'ambiente
attuale (modo video, numero di colori, dimensioni immagine, ecc.) resta
immodificato. In seguito a tale scelta, se le dimensioni dell'immagine
selezionata sono maggiori di quelle dell'immagine attuale, la parte
eccedente viene ignorata. È anche possibile impostare le dimensioni
dell'immagine e il formato dello schermo (sezione @{"4.5" LINK Main 1127}) prima di leggere
l'immagine e, quindi, ignorare il formato proposto: in questo modo si
possono utilizzare innumerevoli combinazioni di formati schermo e
dimensioni immagine. Se il formato dell'immagine selezionata non
corrisponde a quello in uso, è anche possibile attivare l'opzione
"Rimodellare": in tal caso l'immagine verrà ridimensionata e adattata al
formato attuale (per ulteriori informazioni su questa funzione si rimanda
alle sezioni @{"4.5" LINK Main 1127} e @{"9.13.3" LINK PPaintCD:H/7/2/4/0047/Main 833}). Per interrompere l'operazione di lettura
(senza perdere l'immagine corrente) occorre selezionare il gadget
"Annullare".

A partire dalla versione 2.0, il sistema operativo di Amiga consente la
selezione dei modi video da usare. La possibilità di selezionare e
utilizzare un determinato modo video è determinata dalla presenza
dell'icona Workbench ad esso associata nel cassetto di sistema "Wbstartup"
(per la versione 2.0) o nel cassetto "Devs/Monitors" (per le versioni 2.1
e 3.@{I}x@{UI}). L'assenza di una data icona nel cassetto specificato inibisce al
sistema (e a Personal Paint) l'uso di quel modo video. I modi video non
gestiti dall'hardware in uso non possono essere attivati. Non tutti i
monitor, inoltre, sono in grado di visualizzare correttamente i modi video
di cui il sistema è capace; per maggiori informazioni è necessario
consultare la manualistica dell'apparecchio. La sezione @{"11.4" LINK PPaintCD:H/7/2/4/0046/Main 351} fornisce
ulteriori informazioni relative ai modi schermo e ai dispositivi video.

Quando viene letta un'immagine vengono letti anche i suoi colori, a
prescindere dal formato di memorizzazione e dall'impostazione dell'opzione
"Rimodellare". Se il numero di colori dello schermo utilizzato è inferiore
al numero di colori dell'immagine, viene automaticamente applicata la
procedura di riduzione colori (sezioni @{"8.7" LINK PPaintCD:H/7/2/4/0016/Main 575} e @{"9.7" LINK PPaintCD:H/7/2/4/0047/Main 363}). La riduzione dei
colori è una potente funzione di Personal Paint, che permette, ad esempio,
di leggere immagini di qualità fotografica e visualizzarle su qualsiasi
calcolatore Amiga, usando anche solo 16 colori. Questo manuale dedica
apposite sezioni ai diversi tipi di riduzione (@{"9.7" LINK PPaintCD:H/7/2/4/0047/Main 363}) e di adattamento
colori (@{"9.8" LINK PPaintCD:H/7/2/4/0047/Main 414}) disponibili. La sezione @{"8.1.4" LINK PPaintCD:H/7/2/4/0016/Main 262} spiega come apportare
modifiche globali alla tavolozza dei colori di un'immagine (variandone il
contrasto, la luminosità, ecc.)

Il programma legge e attiva automaticamente anche eventuali informazioni
sulla mascheratura dei colori (sezione @{"8.2" LINK PPaintCD:H/7/2/4/0016/Main 345}), se presenti nel file
immagine. Questa eventualità può presentarsi solo nella lettura di file
IFF.

Se il file è crittato e non è stato impostato alcun codice di crittazione
(sezione @{"9.4" LINK PPaintCD:H/7/2/4/0047/Main 254}), in fase di lettura il programma può richiedere
l'introduzione di una chiave di crittazione. L'operazione di lettura
fallisce se il file non può essere decodificato usando la chiave fornita.

Grazie ad alcune caratteristiche del sistema operativo di Amiga (versione
2.1 e successive), ogni programma può operare con dischi in formato MS-DOS
in maniera trasparente. Se sono correttamente installati i dispositivi
software di gestione dei dischi DOS ("PC0", "PC1", ecc.), o se è attivo il
software "CrossDOS" o un prodotto equivalente, Personal Paint è in grado
di leggere e scrivere file di immagini condivisibili con gli ambienti PC e
Macintosh (non tutti i sistemi Macintosh riconoscono il formato MS-DOS).
Il dispositivo MS-DOS può, ad esempio, essere abilitato sul drive 0 con un
doppio click sull'icona "PC0". È anche possibile attivare automaticamente
i dispositivi MS-DOS all'avvio del calcolatore, spostando le relative
icone da "Storage/DOSDrivers" a "Devs/DOSDrivers".

Potenti algoritmi per la quantizzazione e riduzione dei colori permettono
di leggere immagini a 24 bit e trasformarle in immagini a 256 colori. La
qualità dei risultati è difficilmente distinguibile dagli originali
visualizzati a 24 bit. La tecnica di riduzione colori applicata è sempre
di tipo qualitativo (sezione @{"9.7" LINK PPaintCD:H/7/2/4/0047/Main 363}). Le nuove procedure a 24 bit tengono in
considerazione l'opzione di rimappatura colori (sezione @{"9.8" LINK PPaintCD:H/7/2/4/0047/Main 414})
selezionata.

Il programma considera immagini a 24 bit quelle memorizzate in file IFF24,
PCX24, HAM e HAM8. Personal Paint accede inoltre a eventuali moduli di
lettura immagini DataType (versioni 3.0 e successive del sistema
operativo).

Personal Paint dispone di funzioni specifiche per la gestione di immagini
HAM, HAM8 e 24 bit e per la trasformazione delle stesse in immagini
indicizzate (fino a 256 colori). Durante il processo di conversione, il
programma può visualizzare l'immagine originale HAM o 24 bit in un secondo
schermo (HAM, HAM8, Picasso, CyberGraphX, ecc.). I due processi
(conversione e visualizzazione) si avvalgono delle capacità multitasking
di Amiga: una procedura continua a lavorare sull'immagine, mentre l'altra
si occupa della visualizzazione dell'immagine.

Quando si legge un'immagine a 24 bit il programma fa apparire un quadro
indicante il formato dell'immagine. Il gadget in alto, inizialmente
selezionato, fa in modo che il programma usi le dimensioni-schermo della
nuova immagine. Selezionando l'opzione "Anteprima" di questo quadro, viene
aperto un secondo schermo (in modalità HAM o 24 bit). Mentre è
visualizzata l'immagine, Personal Paint esegue normalmente le operazioni
di riduzione e rimappatura colori. Lo schermo principale contiene sempre
il consueto quadro con lo stato di avanzamento della conversione.

Lo schermo di anteprima e quello principale possono essere alternati
premendo la barra spaziatrice o il pulsante destro del mouse. Agendo
invece sul tasto <Esc> o sul pulsante sinistro del mouse in presenza dello
schermo di anteprima, quest'ultimo viene chiuso.

Impostazioni qualitativamente più esigenti (sezioni @{"9.7" LINK PPaintCD:H/7/2/4/0047/Main 363} e @{"9.8" LINK PPaintCD:H/7/2/4/0047/Main 414}) possono
rallentare la conversione di immagini HAM e HAM8; è possibile raggiungere
un miglior compromesso in termini di velocità selezionando formati a 16
colori e la tecnica di adattamento colori a retinatura.

Le impostazioni di elevata qualità (sezione @{"9.7" LINK PPaintCD:H/7/2/4/0047/Main 363} e @{"9.8" LINK PPaintCD:H/7/2/4/0047/Main 414}) possono portare a
conversioni lente quando si opera su immagini HAM, HAM8 e 24 bit.
Sostanzialmente più veloci sono invece le conversioni in 16 colori e con
adattamento colori a "Retinatura".

In modo animazione, se il formato dell'immagine è diverso dal formato del
fotogramma, appare un quadro che permette di decidere se ridimensionare
l'immagine o l'animazione. La funzione "leggere immagine" normalmente
sostituisce l'immagine selezionata al fotogramma attuale. Se si desidera
sostituire l'immagine all'intera animazione, occorre impartire il comando
"liberare animazione" prima di leggere l'immagine.


@{B}4.2        Scrivere immagine@{UB}

Questa funzione memorizza l'immagine visualizzata. La scelta del nome e
quella del formato di memorizzazione vengono effettuate con il quadro di
selezione file (sezione @{"3.4" LINK PPaintCD:H/7/2/4/0017/Main 1478}).

I quadri di selezione file utilizzati per memorizzare immagini e pennelli
dispongono di un ulteriore gruppo di gadget (contrassegnati dalle sigle
"ILBM", "GIF", "PCX", "CRYPT" e "C"): questi permettono di impostare il
formato di memorizzazione da utilizzare nell'operazione. IFF-ILBM (da
"Interchange File Format - InterLeaved BitMap") è il formato standard di
Amiga. Il formato GIF offre, invece, una maggiore compressione dei dati (i
file in questo formato occupano meno spazio su disco) ed è molto diffuso
in ambito telematico (banche dati e @{I}BBS@{UI}, o bacheche elettroniche) e PC
compatibili. Il formato PCX è usato da alcuni programmi di disegno per PC
e dal software di gestione di alcuni dispositivi di scansione ottica
(scanner). Il formato crittato è, invece, utile per proteggere immagini
"confidenziali". Infine, il formato codice sorgente C consente ai
programmatori Amiga di inserire dati grafici, opportunamente codificati,
all'interno di programmi in linguaggio C.

Se è attiva una mascheratura dei colori (sezione @{"8.2" LINK PPaintCD:H/7/2/4/0016/Main 345}, "Maschera"), la
scrittura di un file IFF-ILBM riguarda sia i dati dell'immagine che le
informazioni di mascheratura: queste verranno automaticamente riutilizzate
al successivo caricamento dell'immagine.

I formati GIF, ILBM e altri, possono impiegare tavolozze di colori a 24
bit. Allo scopo di mantenere la più alta qualità cromatica ("@{I}true color@{UI}"),
Personal Paint gestisce i colori usando sempre una codifica a 24 bit.
Questa soluzione garantisce i migliori risultati nelle operazioni di
elaborazione dell'immagine, diffusione d'errore (ad es. Floyd-Steinberg),
riduzione colori e conversione di formato. I colori a 24 bit vengono
trasformati negli equivalenti colori-Amiga (a 12 bit, negli Amiga con
architettura originale: 4 bit per ogni componente rossa, verde e blu) solo
quando vengono copiati nella tavolozza dell'ambiente grafico.

Per convertire in un formato differente un'immagine con una tavolozza più
ricca di quanto consenta il calcolatore utilizzato, l'immagine andrebbe
letta come pennello e subito memorizzata nel nuovo formato. Normalmente,
le tavolozze e i dati grafici dei pennelli non vengono in alcun modo
alterati dalle operazioni di lettura.

Il formato PCX viene gestito da Personal Paint secondo diversi
sotto-formati, allo scopo di garantire una completa compatibilità con i
numerosi sistemi PC esistenti. Le immagini a due colori vengono
memorizzate come file monocromatici CGA. Nell'ambito di tale codifica,
alcuni programmi possono assumere che i colori 0 e 1 siano impostati,
rispettivamente, a nero e bianco. In questo caso può essere necessario
modificare opportunamente i colori dell'immagine, adattare i nuovi colori
(sezione @{"8.3" LINK PPaintCD:H/7/2/4/0016/Main 491}) e, quindi, memorizzare l'immagine. Le immagini con 4, 8 o
16 colori sono invece memorizzate come file EGA/VGA a 16 colori
(aggiungendo, se necessario, dei piani di bit vuoti). Le immagini con un
numero di colori superiore a 16 sono memorizzate come file VGA a 256
colori.

Le immagini crittate subiscono un processo di codifica basato su chiave di
accesso. Non è possibile leggere i file crittati se non viene specificato
il corretto codice di crittazione. La sezione @{"9.4" LINK PPaintCD:H/7/2/4/0047/Main 254} fornisce ulteriori
informazioni su questo tipo di operazione. Quando viene letto un file
crittato e non è stato definito alcun codice di crittazione (o se la
chiave è stata prima definita e poi cancellata), viene automaticamente
visualizzato il requester "Cambio codice crittazione". Se, invece, è già
stata impostata una chiave, questa viene usata per tentare la
decrittazione del file. Il nome del file non viene crittato.

Le informazioni che seguono sono principalmente rivolte ai programmatori.
I file di codice sorgente C generati da Personal Paint sono essenzialmente
costituiti da una struttura "Image", compatibile con la funzione
DrawImage(), e dai dati della tavolozza colori, nei formati compatibili
con le funzioni LoadRGB4() e LoadRGB32(). I piani di bit inutilizzati non
vengono fisicamente inclusi nei dati grafici, i campi PlanePick e
PlaneOnOff vengono invece opportunamente impostati per riflettere il loro
stato. L'array di dati della struttura Image è di tipo "UWORD chip". La
parola chiave "chip" viene usata da alcuni compilatori per garantire che,
al momento dell'esecuzione, i dati si trovino nella memoria chip di Amiga.
In alcuni casi potrebbe essere necessario eliminare questo codice, oppure
modificarlo opportunamente (ad esempio in "__chip", secondo le regole
dello standard ANSI).

Qualsiasi problema riscontrato da Personal Paint o dal sistema operativo
durante la memorizzazione dei file, viene segnalato con specifici
messaggi. L'appendice @{"A" LINK PPaintCD:H/7/2/4/0045/Main 1} elenca tutti i messaggi del programma. La
sezione @{"11.2" LINK PPaintCD:H/7/2/4/0046/Main 55} contiene importanti informazioni sulla gestione degli errori
che si possono verificare durante le operazioni di scrittura su memoria di
massa.

Le sezioni @{"3.4" LINK PPaintCD:H/7/2/4/0017/Main 1478} e @{"9.10" LINK PPaintCD:H/7/2/4/0047/Main 607} forniscono ulteriori informazioni sui quadri di
selezione file e sulla associazione di icone Workbench ai file creati da
Personal Paint.


@{B}4.3        Stampare immagine@{UB}

Il requester principale inizialmente visualizzato da questa funzione
permette di accedere ad altri tre quadri: in questi è possibile impostare
i diversi parametri utilizzati delle procedure di stampa di Personal
Paint. Il programma è in grado di comunicare con qualsiasi stampante, sia
tramite i driver e le opzioni impostate nelle preferenze di sistema, sia
attraverso il modulo PostScript. Ai due modi operativi corrispondono
gruppi di opzioni separate. Anche il formato di stampa, variabile da
immagine a immagine, può essere impostato attraverso uno dei quadri sopra
citati. Oltre che nei modi "stampante di sistema" e PostScript, Personal
Paint è in grado di stampare con tecniche a 24 bit, nonché in collegamento
con il modulo Server del programma Studio. Gli utenti dei pacchetti
software "Studio" e "CanonStudio" (versioni 2 e successive) possono quindi
stampare direttamente da Personal Paint.

Prima di stampare un'immagine (normalmente dopo l'installazione del
sistema o di una nuova stampante) è necessario impostare, nelle preferenze
di sistema, il @{I}driver@{UI} (un modulo del software di sistema in grado di
pilotare una specifica stampante) appropriato alla periferica posseduta.
L'appendice @{"D" LINK PPaintCD:H/7/2/4/2163/Main 1} contiene un elenco delle stampanti più diffuse e dei
relativi driver di stampa. Le opzioni impostabili nelle preferenze
"Printer" e "PrinterGfx" (stampante e stampante grafica) sono equivalenti
a molti parametri omonimi di Personal Paint. Personal Paint condivide e
scambia questi dati con le preferenze di sistema. Il modo PostScript di
Personal Paint non necessita del driver PostScript di sistema (Workbench
2.1 e successivi), poiché è in grado di operare correttamente con
qualsiasi driver per stampante Amiga.

Personal Paint utilizza le preferenze di stampa di sistema per regolare i
valori di partenza dei propri parametri. Il programma è anche in grado di
aggiornare eventuali impostazioni incompatibili con modifiche delle
preferenze di sistema. Al di là di questo, qualsiasi modifica dei
parametri di stampa non influisce sulle preferenze di sistema, ma rimane
locale al processo Personal Paint. Ognuno dei due ambienti del programma
dispone di proprie, differenti impostazioni di stampa.

I tre gadget nella parte alta del requester principale attivano
altrettanti requester: questi sono dedicati all'impostazione dei parametri
relativi alla pagina ("Impostare pagina"), alla stampante di sistema
("Impostare PRT") e al modo PostScript di Personal Paint ("Impostare PS").
Il gadget "Modo" ha una funzione molto importante: esso permette di
determinare se Personal Paint deve stampare usando l'attuale stampante di
sistema ("PRT"), nel modo PostScript ("PS"), o invece, nel modo, "Studio",
accodare l'operazione di stampa alla coda di stampa di Studio. In
quest'ultimo caso i dati dell'immagine vengono memorizzati in un file
temporaneo, successivamente letto da Studio. I file temporanei di Personal
Paint vengono scritti nel percorso di memoria virtuale (sezione @{"9.3.1" LINK PPaintCD:H/7/2/4/0047/Main 150})
con il maggior spazio disponibile.

Il nome del server (porta messaggi) di stampa "Studio" di Personal Paint è
"PPaint_Studio". Questo nome può essere richiesto nell'uso del software
Studio (ad es. per memorizzare una configurazione).

Il gadget numerico "Copie" permette di specificare il numero di copie da
stampare.

La correzione dei colori applicata nel modo PostScript è illustrata in
dettaglio nella sezione @{"4.3.3.11.1" LINK Main 963}. Il requester descritto nella sezione
@{"8.1.4" LINK PPaintCD:H/7/2/4/0016/Main 262} ("Calibrazione colori") può essere utile in tutti i tipi di stampa,
permettendo di modificare il contrasto e la luminosità dell'immagine o di
applicare altre correzioni.

Oltre ai gadget "Stampare" (analogo al più usuale "Procedere") e
"Annullare", il quadro principale di stampa è dotato del gadget "Uscire":
questo permette di abbandonare il requester senza attivare la stampa,
confermando le modifiche apportate ai parametri. Il gadget "Annullare",
invece, rimuove il requester e annulla qualsiasi modifica. Un click sul
gadget "Stampare" attiva il processo di stampa dell'immagine.

Mentre la stampa è in atto, l'operazione può essere interrotta con un
click sul gadget "Interrompere". L'effettiva interruzione della stampa può
avvenire con un certo ritardo rispetto all'azione sul relativo gadget.
Tale ritardo è determinato dal driver di sistema e dalla quantità di
memoria della stampante, che, nel frattempo, può avere accumulato dei dati
ricevuti ma ancora non stampati. Per sospendere immediatamente la stampa è
necessario disattivare la periferica (che deve essere commutata in @{I}
off-line@{UI}, o messa in pausa). Solitamente, questa operazione può essere
effettuata direttamente dal pannello di controllo della stampante. Una
volta disattivata, la stampante sospende ogni attività finché non viene
nuovamente riattivata (commutata in @{I}on-line@{UI}). Quando la stampante viene
riattivata, la stampa riprende dal punto in cui era stata interrotta: il
passaggio dallo stato di on-line a quello di off-line, e viceversa, non
cancella, infatti, il contenuto della memoria della stampante. Dopo
l'interruzione della stampa, al contrario, può essere necessario eliminare
i dati ancora presenti in tale memoria. Alcune stampanti prevedono, a tale
scopo, un comando attivabile dal pannello di controllo, altre, invece,
devono essere spente dopo esser state portate allo stato di off-line.

Alcuni secondi dopo la disattivazione della stampante (o in seguito alla
mancanza di carta), un requester di sistema segnala la particolare
condizione della periferica. Se si intende sospendere definitivamente la
stampa, è necessario selezionare il gadget di destra di tale requester.
Per riprendere, invece, la stampa, occorre selezionare il gadget di
sinistra, dopo aver eliminato la causa del messaggio.

La sezione @{"11.3" LINK PPaintCD:H/7/2/4/0046/Main 146} e l'appendice @{"D" LINK PPaintCD:H/7/2/4/2163/Main 1} forniscono ulteriori informazioni
sull'uso delle stampanti.


@{B}4.3.1      Impaginazione@{UB}

Selezionando il gadget "Impostare pagina", il programma visualizza il
requester "Impaginazione": i controlli in questo presenti permettono di
impostare il formato della pagina di stampa, nonché le dimensioni, la
proporzione e la posizione dell'immagine nella pagina.


@{B}4.3.1.1    Unità di misura@{UB}

Il gadget ciclante "Unità di misura" permette di selezionare una tra le
diverse unità utilizzate da Personal Paint per la rappresentazione di
posizioni e dimensioni di stampa. Mentre "pollice" e "centimetro" si
riferiscono a unità di misura standard, non esiste una definizione univoca
per il termine "punto". Personal Paint usa il punto PostScript, che misura
1/72 di un pollice, o 0.353 mm (mentre 1 punto Pica = 0.351 mm, 1 punto
Didot = 0.376 mm e 1 decipunto = 1/720"). Un pollice equivale circa a 2.54
cm, mentre 1 cm = 0.3937 pollici. Internamente Personal Paint calcola le
distanze in micrometri, in modo da garantire la massima precisione.


@{B}4.3.1.2    Formato e dimensioni della pagina@{UB}

Il gadget ciclante "Formato foglio" serve a selezionare uno dei formati di
carta predefiniti. Il formato "Altro" permette di impostare valori
specifici nei campi "Dimensioni foglio". Quando si opera nel modo
PostScript, Personal Paint è in grado di rilevare automaticamente l'esatta
dimensione del foglio usato, ignorando le impostazioni del formato.


@{B}4.3.1.3    Centratura automatica e regolazione manuale dei margini@{UB}

Le due opzioni "Centrare X" e "Centrare Y" effettuano la centratura
automatica dell'immagine sugli assi orizzontale e verticale della pagina.
Quando queste opzioni sono abilitate, l'immagine viene stampata con
margini simmetrici. Se, invece, la centratura è disabilitata, vengono
applicati esattamente i valori del margine sinistro e del margine
superiore impostati nei gadget "Sinistra" e "Alto".


@{B}4.3.1.4    Le dimensioni dell'immagine@{UB}

I gadget "Dimensioni" possono essere usati per impostare manualmente le
dimensioni di stampa dell'immagine, espresse nell'unità di misura
corrente, in punti stampante o in punti video. La modalità predefinita è
"Automatico": Personal Paint prova a stampare l'immagine cercando di
mantenere le dimensioni che l'immagine ha sullo schermo, riducendo la
stessa solo se non può essere contenuta all'interno dei margini impostati;
le proporzioni originali vengono comunque mantenute. Nel modo "% Foglio" è
possibile specificare dimensioni di stampa relative al formato della
pagina. Il modo "Unità" permette di definire le dimensioni usando l'unità
di misura selezionata. I valori del modo "Punti" indicano dimensioni in
unità elementari (@{I}dot@{UI}) della stampante. Il modo "Volte", infine, calcola
il numero di punti stampante moltiplicando le dimensioni dell'immagine, in
punti schermo (@{I}pixel@{UI}), per i valori indicati.

Se una delle due dimensioni (o valori percentuali, o fattori di
moltiplicazione) è impostata a zero, essa viene calcolata in riferimento
all'altra dimensione, mantenendo la proporzione originale dell'immagine.
Se entrambe le dimensioni sono uguali a zero, l'immagine viene stampata
con la massima larghezza possibile (considerando il formato della pagina e
dei margini) e con un'altezza che rispetti le corrette proporzioni.
Specificando entrambe le dimensioni si corre il rischio di distorcere
l'immagine, a meno che non sia noto l'esatto rapporto tra la risoluzione
dello schermo e quella della stampante.


@{B}4.3.1.5    Orientamento@{UB}

Attivando l'opzione "Verticale", l'immagine viene stampata ruotata di 90
gradi (cioè con il lato lungo del foglio per base).


@{B}4.3.2      Stampante di sistema@{UB}

Molte di queste opzioni sono identiche alle loro equivalenti nelle
preferenze di Amiga. Per una corretta impostazione di questi parametri è
necessario che, tramite le preferenze di sistema, si sia selezionato un
appropriato driver di stampa. Le impostazioni effettuate in questo
requester non influiscono sulla stampa nel modo PostScript di Personal
Paint.


@{B}4.3.2.1    Retinatura@{UB}

Proprio come le immagini visualizzate su schermo sono formate da pixel, le
immagini stampate sono costituite da piccoli punti (@{I}dot@{UI}). Il termine
retinatura identifica l'espediente ottico consistente nella stampa di
minuscoli punti (anche di diversi colori) talmente ravvicinati da apparire
come tinta uniforme. Questa tecnica permette di produrre stampe che
sembrano contenere più colori dei tre o quattro normalmente utilizzati
dalle stampanti a colori (o del singolo colore nero delle stampanti
convenzionali).

Un punto che sullo schermo appare nero, in stampa è solitamente
rappresentato da alcuni dot neri. Se, invece, il punto in questione è di
colore porpora, la stampante deve usare punti gialli, magenta e ciano per
simulare otticamente tale colore. I tono di grigio, invece, vengono
riprodotti da retini di punti neri, più o meno grandi.

Selezionando l'impostazione "Ordered" ("Ordinata"), i vari colori vengono
composti con retinature di punti simmetrici e ordinati, simili al motivo
creato dalle minuscole caselle di una enorme scacchiera. I punti possono
variare di colore, ma sono sempre disposti con densità omogenea e vengono
stampati in righe e colonne parallele. L'impostazione "Ordered" rimane
quella predefinita e fornisce velocemente risultati ragionevolmente buoni
(viene usata una matrice 16×16 - ulteriori informazioni tecniche nella
sezione @{"3.1.4.2" LINK PPaintCD:H/7/2/4/0017/Main 705}).

Con la retinatura "Halftone" (@{I}mezzatinta@{UI}), l'intensità dei colori viene
riprodotta variando la dimensione e la densità dei punti. Questa tecnica
(basata su una matrice 7x7 a punti riuniti) è simile a quella usata dai
quotidiani e dalle riviste e produce i migliori risultati con stampanti ad
alta densità (più di 150 punti per pollice). La retinatura "Halftone" è
indicata per rappresentare immagini con colori saturi.

Un pixel nero, ad esempio, può essere riprodotto con quattro punti neri,
mentre un punto porpora può essere stampato usando due punti rossi e due
blu di dimensioni variabili, posti in modo che appaiano, all'occhio umano,
di colore porpora.

Il metodo "Floyd-Steinberg" impiega un algoritmo più complesso basato
sulla distribuzione di errore. Questa tecnica crea un motivo di punti che
massimizza i dettagli dell'immagine, distribuendo le intensità di ogni
pixel sui punti che lo rappresentano e sui punti adiacenti. Il metodo
Floyd-Steinberg disabilita l'opzione "Smussare" (se impostata) e può
provocare un incremento del tempo di stampa rispetto alle altre tecniche
di retinatura.

Per ottenere i migliori risultati nella stampa a 24 bit sono state
integrate nuove procedure di retinatura basate sulle più recenti
tecnologie software (sezione @{"4.3.2.4" LINK Main 527}).


@{B}4.3.2.2    Scalatura@{UB}

Il gadget ciclante "Scalatura" permette di controllare il processo di
dimensionamento dell'immagine stampata. La modalità "Frazione" corrisponde
all'applicazione effettiva delle dimensioni di stampa richieste (nei
limiti del formato pagina specificato).

La scalatura "Intera" garantisce, invece, che ogni punto sullo schermo sia
rappresentato da un numero fisso di dot in stampa. Ad esempio, se
l'immagine sullo schermo è di 320 x 200 pixel, la figura stampata potrà
essere di 320, 640 o 960 dot di ampiezza e 200, 400 o 600 dot di altezza,
e così di seguito. Questa soluzione può essere preferibile per stampare
figure con linee verticali e orizzontali molto sottili (come una griglia),
o contenenti elementi geometrici di piccole dimensioni.

Le dimensioni finali di una stampa a scalatura intera vengono determinate
dai parametri di dimensionamento dell'immagine (sezione @{"4.3.1.4" LINK Main 394}),
adattati ai più vicini multipli, superiori o inferiori, della larghezza e
dell'altezza dell'immagine.

L'opzione "Verticale", che orienta la stampa nel modo @{I}landscape@{UI} (sezione
@{"4.3.1.5" LINK Main 421}), può essere ignorata se si è optato per una scalatura intera:
ciò può causare una leggera distorsione dell'immagine. La scalatura intera
si rivela utile anche per la stampa di un'immagine composta
prevalentemente da testi, in quanto si elimina un'eventuale distorsione
dei font, possibile, invece, con la scalatura "Frazione". Con
l'abilitazione della scalatura intera, le dimensioni dell'immagine
stampata possono differire leggermente da quelle impostate.


@{B}4.3.2.3    Aspetto immagine@{UB}

Quando l'opzione "Immagine" è impostata a "Positiva", l'immagine viene
stampata come appare sullo schermo. L'impostazione "Negativa" produce
un'inversione dei colori dell'immagine: ciò che sullo schermo appare nero
viene stampato come bianco e viceversa, come accade nel negativo di una
immagine fotografica.


@{B}4.3.2.4    Modo di stampa@{UB}

Il gadget "Stampa" permette di stabilire il numero di colori o di livelli
di grigio da stampare. Qualche impostazione può non essere correttamente
gestita da alcune stampanti.

Nel modo "B/N" i colori stampati vengono convertiti in bianco e nero, in
base al valore impostato con il gadget "Soglia B/N". In tale modalità il
parametro "Retinatura" viene ignorato.

L'impostazione "Grigi 1" determina la conversione dei colori in differenti
livelli di grigio; "Grigi 2", invece, riproduce un massimo di 4 diversi
toni di grigio e può essere usato per stampare immagini disegnate sui
monitor A2024.

L'opzione "Colore" può essere usata solo se si dispone di una stampante a
colori. In questo caso, i colori vengono stampati come appaiono sullo
schermo.

Personal Paint è in grado di effettuare stampe a 24 bit (16 milioni di
colori), superando il noto limite di 4096 colori e 16 livelli di grigio
dell'unità stampante di Amiga (il modo PostScript di Personal Paint opera
comunque a 24 bit). Questi modi vengono attivati dalle impostazioni "Grigi
8 bit" e "Colore 24 bit" del gadget ciclante "Stampa".

La stampa a 24 bit si serve di apposite procedure di retinatura per
comporre sfumature di colore combinando un ristretto numero di colori di
stampa primari (sezione @{"4.3.2.1" LINK Main 437}). Alcune stampanti lavorano in "colori
reali" e non necessitano di particolari retinature a monte. Per esempio,
la stampante a colori Fargo Primera a sublimazione termica è fornita di un
proprio driver Amiga a 24 bit. In questo caso anche con Personal Paint può
essere usata la normale stampa di sistema, invece dell'opzione di stampa a
24 bit con retinatura.

Anche nei modi di stampa a 24 bit è necessario aver selezionato
l'appropriato driver di stampa Amiga nelle preferenze di sistema (a meno
che Personal Paint non stia operando nel modo di stampa PostScript).

Per migliorare ulteriormente la qualità di stampa, è possibile modificare
opportunamente i parametri presenti nel quadro "Correzione colori di
stampa": questo viene visualizzato selezionando il gadget "Impostare..."
(sezione @{"4.3.2.8" LINK Main 648}) nel quadro "Stampante di sistema".

Le procedure di retinatura e correzione colori di Personal Paint sono
state progettate per generare dati direttamente elaborabili dalla
stampante. Esistono per Amiga alcuni programmi di utilità di stampa a "24
bit" da usare in sostituzione ai driver di stampa di sistema. Questi
programmi non ricevono realmente dati a 24 bit (almeno, non fino alla
versione 3.2 del sistema operativo di Amiga) e non vanno utilizzati
insieme a Personal Paint, a meno che tutte le loro opzioni di correzione
colori siano state disabilitate. In caso contrario, diverse procedure di
correzione e retinatura potrebbero interferire tra loro, con risultati di
stampa scadenti.

Alcuni calcolatori Amiga possono venire rallentati dall'attività di
accesso diretto alla memoria necessaria a visualizzare schermi a 256
colori. Tutti i programmi, compresa la stampa di Personal Paint, possono
in questi casi trarre vantaggio se viene portato in primo piano lo schermo
Workbench a 4 colori.

Per ottenere risultati ottimali nei modi di stampa a 24 bit si consiglia
di impostare la più alta densità consentita dal driver di stampa (sezione
@{"4.3.2.6" LINK Main 620}). In particolare, utilizzando una stampante HP DeskJet con i
driver acclusi a Personal Paint, il parametro "Retinatura" andrebbe
impostato a "Floyd-Steinberg", il parametro "Soglia B/N" regolato a 1
(questo disabilita lo schiarimento da parte del driver) e la "Densità" a 7
(in tal modo si attiva anche il massimo livello di interlacciamento di
stampa). Se da una parte queste impostazioni riducono la velocità di
stampa, dall'altra permettono di elevare la qualità dei risultati.
Utilizzando questi parametri non dovrebbe essere necessario modificare le
tavole di correzione colore di Personal Paint. In generale la carta
speciale per stampanti a getto d'inchiostro (o, in alternativa, quella per
fotocopie a colori) fornisce i migliori risultati.


@{B}4.3.2.5    Soglia Bianco/Nero@{UB}

Il parametro "Soglia B/N" determina quali colori, in stampa, debbano
essere trasformati in nero e quali in bianco. Questo parametro viene
considerato esclusivamente nel modo di stampa "B/N". In questo caso, i
colori più chiari dell'immagine tenderanno a essere stampati come bianco e
i più scuri come nero. Il livello di @{I}soglia@{UI} che regola la conversione dei
colori in bianco o nero equivale al valore impostato con il gadget
proporzionale "Soglia B/N". Quando nel gadget "Immagine" è selezionata la
modalità "Positiva" e il valore del parametro "Soglia B/N" è basso (circa
2), solo i colori più scuri sullo schermo vengono stampati come nero. I
restanti colori vengono convertiti in bianco (colore della carta: assenza
di inchiostro). L'aumento del valore di "Soglia B/N" fa sì che un numero
maggiore di colori venga stampato come nero. Se il parametro "Immagine"
viene modificato in "Negativo", un valore basso di "Soglia B/N" fa sì che
i colori più scuri sullo schermo siano stampati in bianco, e viceversa.


@{B}4.3.2.6    Densità@{UB}

Questo gadget permette di regolare la densità di stampa; i valori
riportati sono espressi in punti per pollice, cioè il numero di punti
stampante presenti nello spazio lineare di un pollice. Più è bassa la
densità, più veloce è la stampa (su stampanti a densità multipla). Più
alta è la densità, maggiore è il numero di punti costituenti la stampa e
più dettagliata risulta l'immagine stampata.

I valori selezionabili dipendono dal tipo di stampante in uso. Non tutte
le stampanti permettono di stampare a densità differenti. L'appendice @{"D" LINK PPaintCD:H/7/2/4/2163/Main 1}
fornisce ulteriori informazioni sulle stampanti e sui driver di stampa.


@{B}4.3.2.7    Smussare@{UB}

A volte, la stampa delle linee inclinate può presentare una seghettatura
più o meno evidente. Quando viene impostata l'opzione "Smussare", le
procedure di stampa tentano di livellare la scalettatura delle linee
diagonali, in modo da ridurre la loro apparenza frastagliata. Questa
opzione è utile per la stampa di immagini contenenti figure geometriche e
testi. Quando è attiva l'opzione "Smussare", la stampa rallenta
notevolmente.

L'opzione "Smussare" viene automaticamente esclusa (anche se selezionata,
non è operativa) quando è attiva la retinatura Floyd-Steinberg.


@{B}4.3.2.8    Correzione dei colori@{UB}

Quando sono attivate le opzioni di "Correzione dei colori", il sistema
cerca di far corrispondere nel miglior modo possibile i colori
visualizzati sullo schermo con quelli riprodotti in stampa. Selezionando i
corrispondenti gadget, la correzione dei colori può essere applicata alle
singole componenti cromatiche R (Rossa), V (Verde) e B (Blu), o a una
combinazione delle stesse.

La correzione dei colori provoca una riduzione del numero dei colori
stampabili. Se non viene applicata alcuna correzione, una stampante a
colori è in grado di riprodurre tutta la gamma cromatica visualizzata da
Amiga; mentre, per ogni componente cromatica a cui si applica la
correzione, nel caso di una tavolozza di 4096 colori (quella degli Amiga
con il set di chip originali), si perdono 308 sfumature.

Per apprezzare e valutare l'effetto della correzione dei colori, si può
creare un'immagine contenente sfumature "piene" dei colori rosso, verde e
blu. Tale immagine va dapprima stampata senza la correzione dei colori,
quindi si procede con altre stampe, attivando di volta in volta la
correzione dei colori su ogni componente cromatica (o combinazioni delle
stesse). I colori della stampa con correzione di tutte le componenti, pur
essendo costituita da un numero inferiore di sfumature, dovrebbe essere
quella che meglio rappresenta i colori dell'immagine presente sullo
schermo.

Selezionando un modo di stampa a 24 bit e agendo sul gadget "Impostare..."
si accede ai parametri di correzione gamma e rimozione del colore di
fondo. La sezione @{"4.3.3.11" LINK Main 935} ("La separazione dei colori") contiene utili
informazioni sugli inchiostri di stampa, mentre la sezione @{"4.3.3.11.1" LINK Main 963}
("Correzione dei colori e rimozione del colore di fondo") descrive gli
inconvenienti risolti dalla rimozione del colore di fondo, funzione
operante in maniera pressoché identica nei modi di stampa a 24 bit e nel
modo PostScript di Personal Paint.

Personal Paint può correggere separatamente ognuna delle componenti
cromatiche di stampa (ad es. ciano, magenta, giallo o nero). Il gadget
ciclante "Componente" permette di selezionare la tavola di correzione su
cui agire.

Schiacciando il pulsante sinistro del mouse sul grafico, si inverte la
rappresentazione dello stesso. Normalmente i valori associati a basse
quantità di inchiostro si trovano nella parte in basso a sinistra del
grafico. Questa è la notazione solitamente usata nel settore della stampa
professionale.

I gadget proporzionali "Brillantezza" e "Contrasto" agiscono in modo
analogo a quelli descritti nella sezione @{"8.1.4" LINK PPaintCD:H/7/2/4/0016/Main 262} ("Calibrazione colori")
del manuale.

Imperfezioni come la sbavatura dei colori o la sovrapposizione dei punti
("dot gain") possono far sì che una stampante risponda in modo non lineare
alle informazioni ricevute dal calcolatore. La funzione di correzione
gamma viene usata per correggere difetti di questo tipo. Valori gamma
inferiori a 1 schiariscono l'immagine; valori superiori a 1 la rendono più
scura. Un'appropriata curva di correzione gamma può nettamente migliorare
la qualità di stampa, contenendo al minimo la perdita di informazioni.

Le impostazioni predefinite del programma possono essere modificate per
raggiungere una maggiore corrispondenza tra l'immagine visualizzata sullo
schermo e quella stampata. Volendo ottimizzare i valori per una
particolare immagine, può essere utile stampare piccole regioni "critiche"
della stessa con la funzione di stampa del pennello.


@{B}4.3.2.9    Avanzamento pagina@{UB}

Attivando questa opzione, al termine della stampa di ogni immagine viene
inviato alla stampante un codice di avanzamento pagina. Su alcune
stampanti a pagina (ad esempio quelle che stampano un'intera pagina per
volta, come le stampanti laser) questo comando forza la stampa immediata
del contenuto della memoria e la conseguente espulsione del foglio. Su
altre stampanti, tipicamente del tipo ad impatto con caricatore automatico
dei fogli singoli, questo comando provoca l'espulsione del foglio attuale
e l'inserimento di un nuovo foglio dal caricatore. Se vengono utilizzati
fogli in modulo continuo, la carta viene fatta avanzare fino a posizionare
la testina di stampa all'inizio della pagina successiva.

Se l'opzione "Avanzamento pagina" è attivata e l'altezza del foglio
(sezione @{"4.3.1.2" LINK Main 375}) è un multiplo di 1/6 o di 1/8 di pollice (le due unità
di posizionamento verticale gestite dai dispositivi di stampa Amiga),
Personal Paint tenta anche di programmare la lunghezza della carta della
stampante. Ciò è molto utile per stampare copie multiple su modulo
continuo non standard (come quello delle etichette).


@{B}4.3.3      Parametri PostScript@{UB}

Il requester "Parametri PostScript" contiene tutte le opzioni relative
alla stampa PostScript. Questa particolare modalità operativa è
utilizzabile con le stampanti compatibili con lo standard PostScript, con
le unità di fotocomposizione e con altri sistemi di elaborazione delle
immagini. Una stampante non compatibile con lo standard PostScript non è
in grado di interpretare e stampare direttamente i dati in tale formato;
in tal caso, tuttavia, è possibile utilizzare un emulatore software (ne
esistono alcuni per Amiga) che elabori il programma PostScript, generando
dati grafici direttamente stampabili.

Personal Paint è in grado di sfruttare le estensioni PostScript e Color
PostScript "Livello 2". Il programma, comunque, è compatibile anche con i
sistemi di "Livello 1", grazie a specifiche funzioni di emulazione. Lo
sviluppo e la verifica del codice PostScript a colori sono stati eseguiti
con l'ausilio di una stampante NEC Colormate PS, gentilmente messa a
disposizione da NEC Italia.


@{B}4.3.3.1    Aspetto immagine@{UB}

Due gadget ciclanti permettono di impostare i parametri "Immagine". Le
modalità "Positiva" e "Negativa" del primo gadget sono analoghe alle
omonime impostazioni per le stampanti di sistema, descritte nella sezione
@{"4.3.2.3" LINK Main 518}. Il secondo gadget permette di impostare le modalità "Normale" e
"Riflessa". Quest'ultima permette di stampare l'immagine come se apparisse
@{I}riflessa@{UI} in uno specchio. Quest'opzione è utile per produrre cliché per le
lastre di incisione con una comune stampante laser. In questi casi,
infatti, al posto delle pellicole trasparenti vengono spesso usati fogli
di carta più spessa e meno trasparente.


@{B}4.3.3.2    DPI (punti per pollice)@{UB}

Alcuni dispositivi permettono di programmare la risoluzione di stampa
(numero di punti per pollice, o DPI). La risoluzione delle stampanti laser
IBM serie 4029/4039 e HP LaserJet 4, ad esempio, può essere regolata a 300
o 600 dpi (se la memoria di cui dispongono lo consente). Altre stampanti
operano a 300/600 dpi, 400/800 dpi o anche con risoluzioni superiori. Le
apparecchiature di fotocomposizione sono in grado di gestire risoluzioni
superiori ai 1000 dpi (ad esempio 1016, 1200, 1270, 2400, 2540 o 3048
dpi).

Se il parametro DPI è impostato a zero, il processore PostScript usa la
risoluzione predefinita della stampante. Tale accorgimento si rivela utile
quando la risoluzione o il dispositivo di uscita finale sono sconosciuti.
Se il parametro è uguale a zero e la dimensione dell'immagine (sezione
@{"4.3.1.4" LINK Main 394}) è espressa in "Punti" o "Volte", il programma effettua i propri
calcoli assumendo un valore predefinito di 300 dpi.


@{B}4.3.3.3    LPI (linee per pollice)@{UB}

Quando si stampano sfumature di colore con tecniche a mezzetinte (sezione
@{"4.3.2.1" LINK Main 437} e @{"4.3.3.4" LINK Main 816}), l'impostazione del parametro LPI (linee per pollice)
assume un ruolo importante, in quanto regola il numero di micropunti (@{I}
cellule@{UI}) per pollice. Più è alto il numero di micropunti per pollice, più
questi devono essere piccoli. I micropunti più piccoli possono
rappresentare un maggior numero di dettagli, ma producono sfumature di
colore approssimate e granulose. Con micropunti più grandi, invece, è
possibile ottenere un maggior numero di retinature e creare transizioni
cromatiche dall'aspetto più sfumato, sacrificando, però, alcuni dettagli
dell'immagine. Maggiore è la risoluzione (DPI), più alto è il valore
assegnabile al parametro LPI senza compromettere il numero di colori (o
livelli di grigio) riproducibili.

Ad esempio, con una risoluzione di 300 dpi (o quando per la stampa viene
usata un tipo di carta relativamente ruvida), può essere appropriato un
valore di 75 linee per pollice; questo valore che può salire a 100 con una
risoluzione di 600 dpi, e a 150 con 1270 dpi. Anche a 1270 dpi, comunque,
se si vogliono ottenere morbide sfumature di colore, potrebbe essere
opportuno non usare un valore superiore a 85 lpi. Quando si prepara un
lavoro da stampare, valori elevati possono superare i limiti di precisione
ottenibili in stampa (ad esempio circa 200 lpi per sistemi di stampa
offset su carta di alta qualità, per i quali 150 lpi è un limite più
pratico). La sperimentazione delle diverse funzioni "spot" (sezione
@{"4.3.3.4" LINK Main 816}) e di altri effetti particolari sarà più interessante con valori
da 15 a 20 lpi. Al valore zero corrisponde l'uso del valore predefinito
della stampante.


@{B}4.3.3.4    La funzione spot@{UB}

Le stampanti laser, i dispositivi offset e altre periferiche di
riproduzione su carta hanno una limitazione comune: non possono stampare i
grigi. Un determinato punto dell'immagine stampata è, infatti,
caratterizzato dalla presenza (nero pieno) o dall'assenza (bianco
assoluto) dell'inchiostro. L'illusione ottica del grigio (o di qualsiasi
altro colore) è data dall'uso di retinature di punti opportunamente
colorati. Più grandi e più vicini sono i punti, più l'area appare scura. I
tipi di retinature utilizzate (come le mezzetinte) si basano su diverse
strutture geometriche: punti rotondi, ellittici, allungati, a stella, ecc.
Le varie categorie si diversificano anche per la loro diversa capacità di
produrre transizioni lineari nelle sfumature di colore (o luminosità). I
micropunti di forma ellittica, ad esempio, vengono spesso utilizzati per
migliorare la qualità dei toni medi. Le prime stampanti PostScript
utilizzavano semplici micropunti rotondi (corrispondenti all'impostazione
"DotIn" di Personal Paint): ad una grande dimensione degli stessi
corrispondevano i colori più scuri. La generazione di dispositivi più
recente utilizza la stessa struttura rotonda per i grigi fino
all'intensità intermedia (50%), e una retinatura diversa (con riempimento
della cella dall'esterno verso l'interno) per i colori più scuri
("DotOut").

Il gadget "Spot" del requester "Parametri PostScript" permette di
selezionare forme (retinature) differenti da assegnare alle celle. È più
facile e divertente scoprire le numerose forme con un po' di
sperimentazione piuttosto che affrontare una noiosa descrizione. Per
apprezzare al meglio le differenze tra le varie impostazioni, il parametro
LPI andrebbe impostato a un valore molto basso (ad esempio 15) e
l'immagine da stampare dovrebbe contenere un'ampia varietà di colori o
livelli di grigio.

È anche possibile modificare l'angolo della retinatura (sezione
@{"4.3.3.11.2" LINK Main 1018}) per ruotare l'allineamento e la forma delle celle. Differenze
apprezzabili possono non essere evidenti usando spot rotondi, mentre
importanti varianti possono essere ottenute con strutture più lineari.

Forme differenti di micropunti possono portare a risultati diversi in
stampe con separazione dei colori, proprio come le varie combinazioni di
densità del retino (LPI) e angoli di rotazione sono determinanti per la
riduzione del cosiddetto effetto @{I}moiré@{UI}.


@{B}4.3.3.5    Il dispositivo di uscita@{UB}

I dispositivi selezionabili come destinatari dei dati PostScript (gadget
"Uscita") sono: "PRT", "SER", "PAR" e "Disco". PRT dirige i dati in
questione al canale assegnato, nelle preferenze di sistema, alla stampante
(ad esempio, un'uscita di una scheda multiseriale). SER e PAR indicano,
rispettivamente, le porte seriale e parallela predefinite; queste due
impostazioni, a livello funzionale, possono essere equivalenti a PRT, ma
risultano più veloci in quanto si basano su un colloquio diretto con
l'hardware ed evitano il passaggio intermedio del driver di stampa
(comunque ignorato). L'impostazione "Disco" indica che il flusso dei dati
viene diretto a un file. In questo caso, prima della stampa viene attivato
il quadro di selezione file: da questo è possibile definire il percorso e
il nome del file da creare. Memorizzando i dati PostScript su un disco
formattato in modo MS-DOS (con CrossDOS, Dos-2-Dos o i driver "PC"
disponibili dalla versione 2.1 del sistema operativo), gli stessi possono
essere direttamente utilizzati da molte stampanti e utenti PC.


@{B}4.3.3.6    EPS (Encapsulated PostScript)@{UB}

Il formato Encapsulated PostScript (EPS) è uno standard creato per lo
scambio di file PostScript tra diversi ambienti. Un'immagine memorizzata
nel formato EPS, ad esempio, può essere usata in programmi di
impaginazione su diversi calcolatori. Tale immagine potrà essere stampata
esattamente (con lo stesso valore di LPI, ecc.) come in Personal Paint.
Per ottenere la massima risoluzione offerta da alcuni dispostivi, è
necessario impostare a zero il parametro DPI (valore predefinito del
dispositivo) prima di creare un file EPS.


@{B}4.3.3.7    Registri di allineamento e taglio@{UB}

L'opzione "Registri" permette di generare degli speciali segni di
riferimento (detti @{I}crocini@{UI}) costituiti da sottili linee e delimitanti i
margini dell'immagine. Questi si rivelano utili per rifilare il foglio ai
margini esatti della stampa. Se l'opzione "Registri" viene attivata
assieme alla separazione dei colori, Personal Paint produce ulteriori
segni di riferimento, utili per una precisa sovrapposizione delle
pellicole di diverso colore.


@{B}4.3.3.8    Alimentazione manuale della stampante@{UB}

Selezionando quest'opzione, Personal Paint tenta di attivare
l'alimentazione manuale della stampante; in caso contrario viene
utilizzato il tipo di alimentazione predefinito.


@{B}4.3.3.9    Compressione del codice PostScript@{UB}

I file PostScript possono essere anche molto lunghi. Può facilmente
capitare che un file non possa essere memorizzato su un singolo disco, o
che impiegi vari minuti per essere trasferito, su connessione seriale,
alla stampante. Se attivata, l'opzione "Compresso" di Personal Paint
permette di ridurre la lunghezza del file a meno del 30% della dimensione
originale. Il rapporto di compressione tende a migliorare con l'aumento
del volume dei dati dell'immagine (ad es. con immagini ad alta risoluzione
o con separazione dei colori). Se la velocità di trasmissione dei dati non
costituisce il principale "collo di bottiglia", la compressione potrebbe
rivelarsi controproducente, rallentando l'elaborazione dei dati da parte
della stampante (specialmente se dotata di interprete PostScript di
Livello 1).


@{B}4.3.3.10   Modi di stampa PostScript@{UB}

Il gadget ciclante "Stampa", nella parte bassa del requester "Parametri
PostScript", permette di scegliere tra le seguenti tecniche di stampa
PostScript: "Grigio" (per stampanti in bianco e nero), "Colore" (per
stampanti a colore), "CMY" e "CMYK" (separazione di colori). Nelle
modalità "Grigio" e "Colore" ogni immagine viene stampata su un singolo
foglio di carta. Le impostazioni "CMY" e "CMYK" permettono di ottenere la
stampa di ogni componente cromatica su una pagina diversa.


@{B}4.3.3.11   La separazione dei colori (CMY/CMYK)@{UB}

Le lettere usate nelle sigle "CMY" e "CMYK" derivano dai nomi dei colori
Ciano, Magenta, Yellow (giallo) e blacK (nero - l'iniziale di tale colore
non può essere usata perché confondibile la B del colore blu - cfr. sigla
RGB). Molte stampanti mescolano pigmenti dei primi tre colori per simulare
vaste gamme cromatiche. Questa tecnica è detta @{I}sintesi sottrattiva@{UI} e opera
in maniera opposta al metodo @{I}additivo@{UI}, basato sui colori rosso, verde e
blu (RGB). Il ciano, il magenta e il giallo sono, infatti, i colori
reciproci del rosso, del verde e del blu: un pigmento di un determinato
colore assorbe completamente la luce del suo colore complementare. Proprio
come i televisori e i programmi di disegno su calcolatore creano colori
con la tecnica RGB, le stampanti producono immagini colorate grazie al
metodo CMY. Le pellicole ottenute con la separazione dei colori CMY e CMYK
permettono di generare, per ossidazione, i cliché di stampa; questi, a
loro volta, vengono utilizzati per trasferire su carta i colori primari.
La stampa di ogni colore viene effettuata sopra la precedente, grazie ad
un perfetto allineamento dei cliché. I gadget "C", "M", "Y" e "K",
associati ai rispettivi colori di base, permettono di disabilitare, se
necessario, la stampa di uno o più colori primari.

La tecnica di stampa appena descritta può presentare due tipi di problemi:
il primo è legato al fatto che i colori degli inchiostri "reali" non
offrono risultati ideali quando vengono mescolati; il secondo è dato dalla
difficoltà di ottenere una sovrapposizione perfetta dei colori, condizione
indispensabile per la produzione di stampe di qualità.


@{B}4.3.3.11.1 Correzione dei colori e rimozione del colore di fondo@{UB}

In teoria, diverse combinazioni di ciano, magenta e giallo possono essere
mescolate per produrre l'intero spettro cromatico. Gli inchiostri reali,
tuttavia, contengono impurità che pregiudicano il principio di
assorbimento ottico delle singole componenti cromatiche. Ad esempio,
quando parti uguali di ciano, magenta e giallo vengono mescolate assieme,
il risultato dovrebbe variare dal grigio chiaro al nero. Molto spesso,
invece, si ottiene un colore brunito. Questa è una delle ragioni per cui
il colore nero viene spesso usato come quarta componente. Un ulteriore
vantaggio legato all'uso dell'inchiostro nero è dato dal fatto che il suo
costo è inferiore a quello degli inchiostri colorati. Inoltre, l'uso di
inchiostro nero per produrre tinte scure riduce notevolmente la quantità
di inchiostri colorati altrimenti necessaria: va infatti ricordato che
maggiore è la quantità di inchiostro utilizzata, più tempo occorre perché
il foglio asciughi e sia pronto al successivo passaggio di stampa.

L'inchiostro nero può essere usato in tutti i casi in cui dovrebbero
essere usati tutti gli altri tre colori. Se, ad esempio, per la stampa di
un'area con un determinato colore viene usato il 25% di ciano, il 30% di
magenta e il 45% di giallo, la stessa area può essere stampata con il 25%
di nero, niente ciano, il 5% di magenta e il 15% di giallo. Il parametro
"UCR" indica la quantità di nero che può essere rimossa dalle componenti
ciano, magenta e giallo, e sostituita come componente nera separata. Il
valore 100% indica che la quantità di nero che si può rimuovere è pari al
valore minore degli altri tre colori originali (come i valori
massimo/minimo dell'esempio precedente). Nella pratica, la rimozione
completa del nero è abbastanza insolita, in quanto minimi errori di
sovrapposizione delle matrici potrebbero far comparire sottili bordi
bianchi attorno alle aree completamente nere. Solitamente la rimozione del
nero dagli altri colori non supera il 50%.

Il parametro "GCR" (da "Gray Component Replacement", sostituzione della
componente grigia) permette di aumentare o diminuire la quantità di
inchiostro nero risultante dalla rimozione del colore di fondo. Il valore
100% non modifica il risultato, 150% aggiunge il 50% di inchiostro nero,
0% provoca la completa eliminazione del colore nero (equivale a
disattivare il gadget "K" nella colonna "Inch.")

L'inchiostro giallo normalmente utilizzato si avvicina molto al giallo
puro ed è generalmente trattato come tale. L'inchiostro magenta, invece,
risulta contenere una parte di giallo, mentre il ciano è inquinato da una
certa quantità di magenta e di giallo. I parametri "UCRM" e "UCRY" operano
in modo simile a "UCRK" e rimuovono, rispettivamente, il magenta dal ciano
e il giallo dal magenta.

Le corrette impostazioni per la rimozione del colore di fondo e per la
sostituzione della componente grigia dipendono dalle caratteristiche del
dispositivo di stampa e dai materiali che vengono utilizzati. Alcuni
produttori di stampanti a colori configurano i loro dispositivi con i
valori più appropriati. I parametri "GCR" e "UCR" di Personal Paint
vengono ignorati nella stampa a colori e utilizzati esclusivamente per la
stampa di separazione "CMY" e "CMYK".


@{B}4.3.3.11.2 L'effetto moiré@{UB}

I crocini di registro e di riferimento attorno all'immagine, utilizzati
per la collimazione delle pellicole di colori differenti, non sono sempre
sufficienti a garantire una perfetta sovrapposizione dei colori. In molti
casi, il tallone di Achille del processo di stampa è proprio la precisione
meccanica delle macchine e dei materiali coinvolti.

L'effetto @{I}moiré@{UI} consiste in una fastidiosa trama "parassita" che può
apparire quando si sovrappongono due o più gruppi di linee (o griglie).
Durante le trasmissioni televisive è un fatto comune notare tale effetto
quando i personaggi indossano abiti con motivi a linee sottili dai colori
contrastanti: la geometria di questi motivi risulta distorta da
particolari interferenze. Fatto analogo può accadere nella tipografia
digitale, quando si effettua la scansione di un'immagine in mezzetinte
(con retinatura). Nella stampa a colori, il fenomeno è normalmente dovuto
all'interferenza tra i diversi retini a mezzatinta. Dal momento che è
ragionevolmente impossibile ottenere una perfetta sovrapposizione dei
retini (con uguale inclinazione), viene utilizzata una soluzione diversa:
il retino di ogni componente cromatica viene ruotato rispetto agli altri,
riducendo notevolmente il fenomeno moiré. Se la retinatura utilizzata è
sufficientemente fine, è quasi impossibile notare l'effetto moiré a una
certa distanza, come succede durante l'osservazione dei micropunti che
formano le mezzetinte.

Personal Paint permette di regolare l'angolo di ognuno dei quattro retini.
Nella stampa in bianco nero (grigio) viene usato solo l'angolo del retino
nero ("K"). Questo viene solitamente impostato a 45 gradi: tale angolo
produce una tessitura poco evidente all'occhio umano. Il giallo è il
colore più chiaro ed è anche quello che crea meno problemi, perciò il suo
angolo viene normalmente impostato a 0 o a 90 gradi. Ciano e magenta
vengono di norma ruotati di 30 gradi rispetto al nero (tale è lo
spostamento massimo ammesso nella stampa a tre colori) e pertanto ruotati
di soli 15 gradi rispetto al giallo. Poiché il colore ciano è
relativamente scuro, a volte viene stampato a 45 gradi e il nero a 15
gradi. Poiché la mezzatinta è solitamente composta da una griglia di
quadrati, i quattro retini possono essere disposti in un intervallo di
soli 90 gradi; pertanto, un'angolazione di 0 gradi è equivalente a una di
90 gradi, una di 15 gradi a una di 105, ecc.

Ci sono varie regole per ridurre gli effetti moiré nella separazione dei
colori. Molte di queste sono troppo complesse per essere esposte in questa
sede. Generalmente, i fattori che determinano la qualità del risultato,
riducendo le interferenze moiré, sono un basso numero di linee di
retinatura (LPI), un'alta risoluzione (DPI) e la scelta degli angoli più
razionali. D'altro canto, è possibile constatare che le risoluzioni
maggiori o i retini con maggior numero di linee producono motivi moiré più
piccoli e perciò meno percettibili. Retini con uguale numero di linee per
ognuna delle quattro componenti e angoli perfettamente distribuiti non
sono necessariamente l'obiettivo finale. Spesso, infatti, si possono
ottenere combinazioni migliori e meno sensibili all'effetto moiré usando
densità diverse per i vari colori. È bene evitare differenze angolari
inferiori a 15 gradi (o anche 20), in quanto potrebbero generare spesse
griglie molto evidenti.

Combinazioni ricorrenti di angoli per le componenti C, M, Y, K sono: 75,
15, 0,45; 75, 15, 90, 45; 105, 75, 90, 45; 15, 75, 0, 45; 0, 30, 60, 15;
30, 60, 0, 15. I risultati possono variare usando retini di differente
densità (LPI). Con l'aumento della densità diminuisce il numero degli
angoli disponibili e i problemi legati all'effetto moiré si fanno più
pesanti. Generalmente, l'effetto moiré può passare inosservato in piccole
aree dello stesso colore, mentre risulta evidente e fastidioso su estese
aree colorate.

Impostando un angolo superiore a 360 gradi, viene utilizzato l'angolo
predefinito del dispositivo di stampa. I valori di rotazione e densità dei
retini (soprattutto di una stampante a colori) andrebbero attentamente
provati e valutati, prima di essere utilizzati come parametri
predefiniti.


@{B}4.4        Copiare schermo@{UB}

Personal Paint è in grado di "catturare" e modificare il contenuto di
schermi visualizzati da altri programmi, come se si trattasse di normali
immagini pittoriche. La funzione "Copiare schermo" trasferisce l'immagine
dello schermo selezionato nell'ambiente attuale. Lo schermo coinvolto
nell'operazione non viene in alcun modo alterato.

Il quadro per la selezione dello schermo, analogo al quadro di selezione
file, visualizza i nomi di tutti gli schermi disponibili. Gli schermi
aperti da alcune applicazioni non dispongono di un titolo. Per
rappresentare tali schermi, Personal Paint ne riporta alcune
caratteristiche, come le dimensioni e il numero di colori utilizzati. Per
copiare l'immagine di uno schermo è sufficiente effettuare un doppio click
su un nome della lista, o selezionare il nome e poi il gadget
"Procedere".

A volte è necessario copiare uno schermo mentre una particolare finestra è
attiva, mentre un gadget è selezionato, oppure mentre è visualizzato un
menu. Ovviamente non è possibile attivare queste funzioni e, allo stesso
tempo, agire sul requester "Copiare schermo" di Personal Paint. In tali
situazioni lo schermo può essere catturato con una speciale procedura
alternativa messa a disposizione da Personal Paint: la pressione
contemporanea dei tasti <Ctrl>+<Shift>+<Alt>, in qualsiasi momento, indica
al programma di copiare il contenuto del primo schermo visibile. Un
lampeggio dello schermo e un segnale acustico segnalano che l'operazione è
stata eseguita. Questa tecnica, come la selezione normale, può essere
utilizzata solo quando il requester "Copiare schermo" è visualizzato.

In modo animazione è possibile copiare più schermi automaticamente. Dopo
aver copiato uno schermo (sia con i tasti <Ctrl>+<Alt>, sia con il gadget
"Procedere"), Personal Paint aggiunge un nuovo fotogramma, restando in
modalità "copia schermo". È così possibile registrare un'animazione
didattica, oppure catturare diversi quadri o menu di un programma da
includere in un manuale, il tutto senza passare ripetutamente da un
programma all'altro.


@{B}4.5        Formato immagine e formato schermo@{UB}

Personal Paint non pone limiti alle dimensioni dell'area di lavoro.
Un'immagine, infatti, può essere grande quanto il più ampio blocco
gestibile dalla circuiteria blitter. In modo analogo, il numero massimo
dei colori contemporaneamente visualizzabili dipende dalla versione del
set di chip montato nel calcolatore. I set di chip originali e l'Enhanced
Chip Set (ECS) possono visualizzare un massimo di 64 colori indipendenti
(modo "Extra Half Brite" - sezione @{"8.1.3.1" LINK PPaintCD:H/7/2/4/0016/Main 114}). Operando su Amiga con
architettura grafica avanzata, Personal Paint può visualizzare fino a 256
colori nella maggior parte dei modi video. Ognuno dei due ambienti di
Personal Paint dispone di parametri di formato (modo video, dimensioni
immagine, ecc.) indipendenti.

Oltre ai chip grafici in dotazione al calcolatore, Personal Paint può
sfruttare qualsiasi scheda grafica opportunamente integrata nel sistema
(ad es. tramite Display Database). Anche in queste circostanze, Personal
Paint non pone alcuna limitazione alle dimensioni e al numero di colori
delle immagini, ma vale quanto sopra ricordato.

Le dimensioni delle immagini editabili con Personal Paint non sono
limitate dal formato dello schermo utilizzato: questo può anche contenere
solo una parte dell'immagine. La sezione @{"3.2" LINK PPaintCD:H/7/2/4/0017/Main 1411} spiega come muovere e far
scorrere le immagini più ampie dello schermo. Il modo di schermo vincola
l'immagine solo per quanto riguarda il numero di piani di bit e quindi il
numero massimo di colori. Un'immagine non può avere più colori di quelli
visualizzabili. La sezione @{"4.1" LINK Main 11} descrive alcune delle opzioni disponibili
per la lettura di immagini con un numero elevato di colori. Questa
limitazione sparisce nell'ambito della gestione dei pennelli: un pennello
a 256 colori, ad esempio, può essere letto anche dai modelli Amiga con
chip grafici della prima generazione. In questo caso, i colori del
pennello possono non essere visualizzati correttamente (sono coinvolti
solo i primi piani di bit), ma il pennello può essere elaborato
(ridimensionato, ruotato, ecc.), stampato e memorizzato correttamente.

La selezione della voce "Formato immagine" del menu Progetto visualizza un
quadro di selezione contenente i nomi di tutti i modi video presenti nel
Display Database di Amiga. Qualsiasi modo video può essere selezionato con
un click del pulsante sinistro del mouse sul nome che lo
contraddistingue.

Molti modi video sono disponibili anche in versione interlacciata. Nei
sistemi con architettura grafica avanzata (e sistema operativo 3.0 o
superiore) può anche esser disponibile una variante "Double-Scan" (doppia
scansione).

Selezionando un modo interlacciato si raddoppia il numero di linee video.
Il modo interlacciato, tuttavia, può produrre uno sfarfallio (@{I}flickering@{UI})
dello schermo, se non si dispone  di una scheda deinterlacciatrice o di
una circuiteria video "Display Enhancer". Ciò è dovuto al fatto che i chip
grafici originali di Amiga non sono in grado di visualizzare un numero
elevato di linee in una normale scansione video. Il sistema è pertanto
costretto a eseguire due successive scansioni (linee pari e linee dispari
alternativamente) per visualizzare un quadro video completo.

Uno schermo interlacciato, rispetto a uno non interlacciato, richiede
approssimativamente una quantità di memoria doppia. La sezione @{"1.3.2" LINK PPaintCD:H/7/2/4/0002/Main 94}
spiega come calcolare la quantità di RAM necessaria per aprire uno
schermo. L'uso di schermi ad alta risoluzione, oltre a richiedere molta
memoria, può rallentare considerevolmente il sistema.

Il nuovo gadget "Blocco modo video", alla destra dell'indicatore del modo
video selezionato, impedisce alla funzione di lettura dell'immagine di
modificare il modo video o l'impostazione del parametro
"Autotraslazione".

Attivando questa opzione assieme all'autotraslazione dell'immagine è
possibile visionare una serie di immagini di differenti dimensioni
evitando possibili sfarfallamenti dovuti alla risincronizzazione dei
monitor multiscansione.

Se l'apertura di un nuovo schermo fallisce per mancanza di memoria,
Personal Paint prova dapprima ad aprire lo schermo rimuovendo un eventuale
overscan. Se questa operazione fallisce (o se non si era richiesto un
formato overscan), il programma tenta di aprire un piccolo schermo a bassa
risoluzione, non interlacciato (320x200 punti). Se anche quest'ultimo
tentativo fallisce (ciò è molto raro ed è probabilmente sintomo di seri
problemi di frammentazione della memoria), Personal Paint prova nuovamente
dopo aver gradualmente liberato tutta la memoria possibile (chiudendo il
Workbench, liberando la memoria usata dalla funzione "Annullare ultima
operazione", cancellando dalla memoria i pennelli, ecc.).

Le sezioni @{"11.1" LINK PPaintCD:H/7/2/4/0046/Main 8} e @{"11.4" LINK PPaintCD:H/7/2/4/0046/Main 351} contengono informazioni e consigli sui problemi
relativi alla scarsità di memoria, ai modi schermo e ai dispositivi
video.


@{B}4.5.1      Overscan@{UB}

Molti modi video permettono di usare schermi in formato @{I}overscan@{UI}.
Selezionando tali formati, la visualizzazione viene estesa a un'area,
detta area overscan, che normalmente circonda il perimetro dello schermo.

Esistono diversi livelli di overscan: "Testo", "Grafica" (standard),
"Estremo" (l'area più ampia ufficialmente gestita da Intuition) e
"Massimo" (il massimo formato gestibile dall'hardware); gli ultimi due
formati sono anche detti "Massimo" e "Video" nella terminologia del
sistema operativo 2.0.

Le dimensioni esatte dei formati overscan possono essere definite con il
programma "Overscan" delle preferenze di sistema (sistema operativo 2.0 e
successivi). Non tutti i monitor sono in grado di visualizzare
completamente i vari schermi overscan. Nei sistemi operativi Amiga
precedenti la versione 2.0, il modo overscan non è una caratteristica
standard di sistema e può causare anomalie.

Quando la dimensione dello schermo supera la normale area overscan, può
essere utile regolare accuratamente la posizione dello schermo. Questa
operazione va effettuata premendo il tasto <Amiga sinistro> più il
pulsante sinistro del mouse e muovendo il mouse.


@{B}4.5.2      Dimensioni immagine e dimensioni schermo@{UB}

Le dimensioni dello schermo variano in funzione del modo schermo e del
formato overscan selezionato. È anche possibile impostare i valori
desiderati direttamente nei gadget testo "Schermo". La possibilità di
creare nuovi e particolari formati di schermo si traduce nella presenza di
un ulteriore modo overscan, chiamato "Altro".

Come già ricordato, la dimensione dell'immagine può essere impostata
indipendentemente dall'ampiezza dello schermo. I due gadget con i simboli
a freccia, alla destra dei gadget con le dimensioni dell'immagine e dello
schermo, servono a copiare le dimensioni dello schermo in quelle
dell'immagine e viceversa.

Confermando una variazione del formato immagine, viene visualizzato un
requester per decidere se mantenere le attuali dimensioni dell'immagine o
passare al nuovo formato. In quest'ultimo caso è possibile selezionare
l'opzione "Rimodellare" per ridurre o adattare l'immagine alle nuove
dimensioni (in caso contrario, parte dell'immagine può esser persa). La
riduzione dei colori, se necessaria, viene sempre eseguita.


@{B}4.5.3      Numero di colori@{UB}

Il gadget proporzionale "Colori" regola il numero dei colori dello schermo
selezionato. L'impostazione minima corrisponde a due colori, quella
massima dipende invece dal modo video e dal set di chip disponibile. Il
set di chip originale e l'Enhanced Chip Set (ECS) possono visualizzare
fino a 32 colori (64 in modo "HBrite") in schermi a bassa risoluzione
(circa 320 punti di larghezza), 16 colori in alta risoluzione (circa 640
punti di larghezza) e 4 nei modi "Produttività" (VGA) e "A2024". I
calcolatori Amiga con architettura grafica avanzata sono in grado di
operare nella maggior parte di questi modi video con un massimo di 256
colori.


@{B}4.5.4      Autotraslazione@{UB}

L'opzione "Autotraslazione", disponibile a partire dalla versione 2.0 del
sistema operativo, abilita lo scorrimento automatico dell'immagine se le
dimensioni della stessa sono superiori a quelle dello schermo. Lo
scorrimento viene effettuato quando il puntatore si trova ai bordi dello
schermo. Alcune schede grafiche richiedono l'attivazione di questa opzione
per aprire schermi di particolari dimensioni.

Lo scorrimento automatico può non operare correttamente in congiunzione
con alcuni formati overscan. Quando la barra del titolo (sezione @{"3.3" LINK PPaintCD:H/7/2/4/0017/Main 1456}) non
è visibile, si può accedere ai menu tenendo premuto il tasto <Ctrl> e
schiacciando il pulsante destro del mouse.


@{B}4.5.5      Retargetable Graphics (RTG)@{UB}

Alcune schede video conservano i dati grafici dei propri schermi in zone
di memoria non accessibili alla circuiteria blitter di Amiga. Altre
periferiche video, invece, utilizzano una speciale copia degli schermi
convenzionali: questa copia viene aggiornata da apposito software di
supporto che opera attraverso le funzioni grafiche di sistema. In questo
caso, tuttavia, alcune manipolazioni del contenuto di uno schermo possono
non essere correttamente gestite.

Operando su calcolatori Amiga convenzionali, Personal Paint può adoperare
direttamente la circuiteria blitter per rendere rapide ed efficienti
diverse operazioni grafiche. L'attivazione dell'opzione "RTG" inibisce
qualsiasi uso del blitter che possa sfuggire al controllo della scheda
grafica o che possa entrare in conflitto con il suo schema di gestione
della memoria. Impostando l'opzione "RTG" ad "Auto", Personal Paint
individua automaticamente i modi video che necessitano di procedure RTG e
opera di conseguenza. Sfortunatamente, a causa della mancanza di uno
standard in questo ambito, questa impostazione può non operare
correttamente con tutte le espansioni video. Quando si utilizza una nuova
scheda grafica è consigliabile provare le diverse impostazioni RTG con
tutti i modi video.


@{B}4.6        Elaborare immagine@{UB}

Questa funzione è analoga allo strumento "Elaborazione immagini" descritto
nella sezione @{"3.1.4" LINK PPaintCD:H/7/2/4/0017/Main 633}; in questo caso, però, il filtro selezionato viene
applicato all'intera immagine.

Per limitare la parte da elaborare all'area visibile dello schermo è
possibile attivare l'opzione "Confinare Grafica" (sezione @{"9.13.2" LINK PPaintCD:H/7/2/4/0047/Main 820}).

Quando l'elaborazione dell'immagine è in corso, questa può essere
interrotta premendo un qualsiasi tasto. Richiamando la funzione "Annullare
ultima modifica", si ripristina l'immagine alle condizioni precedenti
l'elaborazione.


@{B}4.7        Capovolgere immagine@{UB}

Queste funzioni sono simili alle equivalenti funzioni del menu Pennello
(sezione @{"5.12.3" LINK PPaintCD:H/7/2/4/0048/Main 504}), ma operano sull'intera immagine (o sulla parte
visualizzata, se è attiva l'opzione "Confinare grafica", sezione
@{"9.13.2" LINK PPaintCD:H/7/2/4/0047/Main 820}).


@{B}4.7.1      Capovolgere orizzontale@{UB}

Il risultato della funzione "Capovolgere orizzontale" è una variante
speculare dell'immagine iniziale.


@{B}4.7.2      Capovolgere verticale@{UB}

La funzione "Capovolgere verticale" ribalta sottosopra l'immagine
corrente.


@{B}4.8        Ambiente di lavoro@{UB}

Personal Paint mette a disposizione due ambienti di lavoro indipendenti,
che possono anche avere risoluzioni grafiche, numero di colori e formati
differenti. Il simbolo "1:" o "2:", che precede il nome dell'immagine
nella barra del titolo, indica il numero di ambiente selezionato.

Durante l'inizializzazione, il programma assegna memoria grafica ad un
solo ambiente. Il secondo ambiente viene creato solo nel caso vi si acceda
(o si attivi una funzione che ne faccia uso).


@{B}4.8.1      Cambiare ambiente@{UB}

Questo comando permette di cambiare ambiente, passare cioè dall'ambiente
attuale a quello alternativo (creandolo, se non già esistente).


@{B}4.8.2      Copiare in alternativo@{UB}

Questo comando copia il formato di schermo e di immagine, l'immagine
stessa e le impostazioni correnti nel secondo ambiente. Il comando non
provoca un cambio di ambiente. Nel caso l'ambiente alternativo contenga
un'immagine non ancora memorizzata, il programma visualizza un messaggio
di avvertimento, prima di cancellarla.


@{B}4.8.3      Copiare animazione@{UB}

Questo comando copia l'intera animazione nell'altro ambiente.


@{B}4.8.4      Sovrapporre alternativo@{UB}

Questo comando copia l'immagine dell'ambiente alternativo sull'immagine
visualizzata, considerando trasparenti, nella prima immagine, i punti del
colore di sfondo. In pratica, nell'ambiente attuale vengono copiati i soli
pixel dell'immagine alternativa non caratterizzati dal colore di sfondo.

Se i due ambienti possiedono tavolozze di colori e/o dimensioni diverse,
l'immagine dell'ambiente alternativo viene sottoposta ad adattamento,
riduzione dei colori e ridimensionamento, prima di esser copiata
sull'immagine attuale.


@{B}4.8.5      Alternativo in sfondo@{UB}

Questo comando permette di utilizzare l'immagine dell'ambiente alternativo
come sfondo dell'immagine attuale. L'operazione è analoga a quella svolta
da "Sovrapporre alternativo", in questo caso, però, solo i punti del
colore di sfondo dell'immagine attuale vengono modificati: su di essi
vengono copiati i corrispondenti pixel dell'immagine alternativa.


@{B}4.8.6      Liberare ambiente@{UB}

Questo comando consente di liberare la memoria occupata dall'ambiente
attuale. Il comando è attivabile solo se l'ambiente corrente non è l'unico
disponibile (altrimenti il programma dovrebbe terminare). La sezione @{"11.1" LINK PPaintCD:H/7/2/4/0046/Main 8}
descrive altre operazioni finalizzate al recupero di memoria.


@{B}4.9        Mostrare immagine@{UB}

Questa funzione visualizza l'immagine attuale nella sua interezza,
adattandola, se necessario, allo schermo e rimuovendo gli elementi
estranei, come la barra del titolo e quella degli strumenti.

Il normale modo di lavoro viene ristabilito alla pressione di un qualsiasi
tasto della tastiera o con un click di uno dei pulsanti del mouse.


@{B}4.10       Informazioni@{UB}

@{B}4.10.1     Informazioni sul progetto@{UB}

Questo quadro fornisce informazioni sull'immagine o sull'animazione
attuale e permette di scrivere delle annotazioni da memorizzare insieme ai
file.

Il contenuto dei campi "Autore", "Copyright" e "Note" viene solitamente
incorporato nel file nei formati IFF (ILBM, ANIM, ecc.) e GIF, e inserito
come commento al file negli altri formati. Quando è presente il solo campo
"Note", questo viene sempre memorizzato come commento al file. Se tutti i
campi sono vuoti non viene memorizzata alcuna informazione aggiuntiva. In
questo caso, un eventuale, preesistente, commento al file viene cancellato
e nessun blocco di estensione (IFF, PNG o GIF) viene memorizzato.

Il campo "Note" può essere utile per fornire indicazioni quali l'indirizzo
dell'autore, informazioni su marchi registrati contenuti nell'immagine, o
particolari tecniche impiegate nella creazione o l'elaborazione
dell'immagine.


@{B}4.10.2     Stato della memoria@{UB}

Questa funzione visualizza un quadro contenente informazioni sulla
quantità di memoria disponibile. Il gadget "Va bene" può essere
selezionato per rimuovere il quadro.

Il quadro contiene diversi dati. I valori indicati vengono calcolati @{U}
prima@{UU} che il quadro sia visualizzato: in tal modo, la memoria
temporaneamente occupata per la visualizzazione del quadro non viene
sottratta e considerata come occupata. L'unità di misura per tutti i
valori indicati è il byte. Le sezioni @{"1.3.2" LINK PPaintCD:H/7/2/4/0002/Main 94} ("La memoria RAM"), @{"4.8.6" LINK Main 1403}
("Liberare ambiente") e l'appendice @{"11.1" LINK PPaintCD:H/7/2/4/0046/Main 8} ("Mancanza di memoria")
contengono ulteriori informazioni sull'argomento.

La memoria utilizzata per le animazioni viene inclusa nei rispettivi campi
"Ambiente". In modo animazione il programma utilizza alcune aree di
memoria che si aggiungono alle altre indicate nel campo "Buffer".

Tre gadget all'interno del quadro permettono di liberare memoria o
spostare oggetti in memoria virtuale in situazioni di emergenza.

Selezionando "Spostare", Personal Paint sposta tutti i dati inutilizzati
(occupanti memoria chip, fast o virtuale) in memoria virtuale su disco.
Questa operazione può essere utile per avviare altri programmi in
condizioni di scarsità di memoria.

La funzione "Spostare tutto" opera in modo più radicale e, per questo,
andrebbe adoperata solo in situazioni critiche. Oltre a quanto detto
prima, infatti, vengono liberate ulteriori aree di memoria (come quella
utilizzata per la visualizzazione del pennello sull'immagine) e può essere
chiuso lo schermo Workbench.

"Liberare annullamento" libera tutti i livelli di annullamento. Questa
funzione può anche essere attivata con la selezione abbreviata di <Ctrl-u>
in modo disegno.


@{B}4.10.2.1   Memoria di sistema@{UB}

La parte superiore del requester contiene nove numeri, divisi in tre
colonne di tre righe ciascuna. Le tre righe riportano le scritte: "Chip",
"Fast" e "Totale". Le tre colonne sono: "Occupata", "Libera" e "Più
ampia".

"Chip" sta per "memoria di tipo chip", cioè la porzione della memoria di
sistema accessibile ai chip @{I}custom@{UI} di Amiga. Questi chip sono usati, tra
l'altro, per manipolare dati grafici, come il contenuto di schermi e
finestre. Alcune operazioni, come l'apertura di un requester, possono
fallire se non vi è abbastanza memoria chip. La sezione @{"11.1" LINK PPaintCD:H/7/2/4/0046/Main 8} spiega vari
modi per liberare memoria chip.

Tutta la restante RAM è detta memoria "fast" (cioè "veloce"). Questa
memoria si trova al di fuori del campo di indirizzamento dei chip custom.
L'attributo "veloce", utilizzato per indicare questa memoria, è
giustificato dal fatto che i chip custom non possono accedere a questa
RAM, per cui il microprocessore non deve restare in attesa, nel caso un
chip custom stia operando con la stessa memoria (questo principio è detto
@{I}contesa del bus@{UI}).

La memoria di Amiga può essere o chip o fast, quindi la somma dei due tipi
rappresenta la memoria totale. La riga "Totale" contiene la somma dei
valori riportati nelle colonne "Chip" e "Fast".

Per ogni riga (tipo di memoria) vi sono tre colonne: "Occupata", "Libera"
e "Più ampia". Il primo numero nella riga indica quanta memoria, del
particolare tipo associato alla riga, è occupata. Il secondo numero
riporta la quantità di memoria ancora disponibile, utilizzabile dal
sistema operativo o da altri programmi. Il terzo numero indica la
dimensione del più ampio blocco di memoria disponibile.

Il concetto di memoria @{I}più ampia@{UI} merita una più dettagliata spiegazione.
La memoria libera è di solito frammentata in diversi segmenti non
contigui. Ad esempio, 200 Kbyte di memoria libera possono essere
costituiti da un blocco di 140 Kbyte, da un altro di 50 Kbyte e da altri
piccoli blocchi per un totale di 10 Kbyte. Se un programma richiede al
sistema un blocco di 200 Kbyte, tale richiesta non potrà essere
soddisfatta. I 200 Kbyte disponibili non possono essere fusi in un singolo
blocco, poiché altri programmi stanno utilizzando la memoria @{U}tra@{UU} i
blocchi. È possibile che nuovi sistemi operativi per Amiga, oltre le
versioni disponibili al momento della scrittura di questo manuale,
potranno sfruttare le capacità di microprocessori più evoluti, rendendo
possibile l'operazione appena descritta. Attualmente, la sola cosa che il
sistema operativo può fare, in caso di scarsità di memoria, è liberare la
memoria occupata dalle librerie, dalle periferiche e dalle risorse di
sistema correntemente inutilizzate.

In un sistema multitasking come l'Amiga è possibile che programmi diversi
da Personal Paint richiedano e liberino memoria. Quindi i valori riportati
nel quadro rappresentano solo una "foto istantanea" della situazione
corrente.


@{B}4.10.2.2   Memoria del programma@{UB}

La parte inferiore del requester contiene informazioni riguardanti la
memoria attualmente utilizzata dai due ambienti del programmi (memoria
immagini), dagli eventuali nove pennelli personali (più un'area di memoria
per la funzione "Ripristinare pennello") e da altre funzioni del programma
("Annullare ultima modifica", maschera colori, motivi di linee e
riempimenti).

I valori indicati non includono la memoria occupata dal codice del
programma o dai suoi schermi e finestre.

Il campo "Totale" è la somma degli altri valori. Questo totale è già
incluso nei dati riguardanti la memoria di sistema occupata, riportati
nella parte alta del requester.


@{B}4.11       Fine operazioni@{UB}

Questo comando viene utilizzato per terminare il lavoro con Personal
Paint. Un requester di avvertimento può essere visualizzato per segnalare
l'eventuale presenza di dati non memorizzati. I gadget "Procedere" e
"Annullare" del requester possono essere selezionati per confermare o
annullare il comando. Confermando la scelta, il programma termina. Lo
schermo viene chiuso e tutta la memoria e le risorse impiegate dal
programma vengono liberate.

È buona norma uscire sempre da tutti i programmi aperti (terminarli),
prima di spegnere il calcolatore o invocare un @{I}reset@{UI} di sistema con i
tasti <Commodore> + <Amiga> + <Ctrl>.

@ENDNODE
