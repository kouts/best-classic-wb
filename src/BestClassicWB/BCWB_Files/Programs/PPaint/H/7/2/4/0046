@DATABASE 0046
@(C) "Copyright © 1992-1997 Cloanto Italia srl"
@REM Cloanto Personal Paint 7 CD-ROM
@FONT topaz.font 8
@WIDTH 74

@NODE Main "Personal Paint 7 - 11. Risoluzione di problemi"
@TOC PPaintCD:H/7/2/4/OO00/Main

@{B}11.        Risoluzione di problemi@{UB}

Questo capitolo descrive alcuni dei più comuni problemi che possono
insorgere durante l'utilizzo delle periferiche del calcolatore. Viene
anche spiegato come risolvere questi problemi e cosa fare per prevenirli.


@{B}11.1       Mancanza di memoria@{UB}

La memoria del computer è una di quelle risorse che, a prescindere dalla
quantità disponibile, si tende a sfruttare fino al limite estremo. Gli
ostacoli più comuni che si possono incontrare usando Personal Paint sono
generalmente legati all'insufficienza di RAM chip.

Le sezioni @{"1.3.2" LINK PPaintCD:H/7/2/4/0002/Main 94} e @{"4.10.2" LINK PPaintCD:H/7/2/4/0049/Main 1443} contengono, rispettivamente, utili
informazioni sulla memoria in generale e sulla funzione "Stato della
memoria". Come spiegato in tali sezioni, le informazioni sulla memoria
disponibile visualizzate nella barra dello schermo Workbench possono
essere fuorvianti, in quanto somma di frammenti non contigui di memoria.

Un'eventuale insufficienza di memoria può essere segnalata da un esplicito
messaggio (ad esempio "Non c'è abbastanza memoria" o "Memoria chip
insufficient e") o da sintomi di vario tipo: menu che non vengono
visualizzati, finestre che non possono essere ridimensionate o spostate,
lampeggii dello schermo indicanti il fallimento di una determinata
operazione, ecc.

Vi sono vari modi per rendere disponibile ulteriore memoria chip; è ad
esempio possibile liberare l'area di memoria utilizzata dalla funzione
"Annullare ultima modifica" (selezionando lo strumento "Annullare" con il
pulsante destro del mouse - sezione @{"3.1.10" LINK PPaintCD:H/7/2/4/0017/Main 1334}), cancellare l'immagine due
volte (con due click sullo strumento "Cancellare immagine" - sezione
@{"3.1.9" LINK PPaintCD:H/7/2/4/0017/Main 1314}), scegliere un modo schermo che abbia una risoluzione e/o un numero
di colori inferiore (sezioni @{"1.3.2" LINK PPaintCD:H/7/2/4/0002/Main 94} e @{"4.5" LINK PPaintCD:H/7/2/4/0049/Main 1127}), liberare l'ambiente attuale
(sezione @{"4.8.6" LINK PPaintCD:H/7/2/4/0049/Main 1403}), liberare uno o più pennelli (sezione @{"5.7" LINK PPaintCD:H/7/2/4/0048/Main 158}), liberare la
maschera colori (sezione @{"8.2.7" LINK PPaintCD:H/7/2/4/0016/Main 484}), disattivare l'audio (sezione @{"9.5" LINK PPaintCD:H/7/2/4/0047/Main 319}),
chiudere lo schermo Workbench (sezione @{"9.15" LINK PPaintCD:H/7/2/4/0047/Main 973}), terminare altri programmi,
ecc.

Impartendo il comando "Avail FLUSH" in una finestra Shell o selezionando
la voce "Flushlibs" nel menu Debug del Workbench (presente se il Workbench
è stato attivato con il comando "LoadWB -DEBUG"), è possibile liberare
tutte le risorse di sistema residenti in RAM e non più utilizzate. Così
facendo, è possibile liberare una notevole quantità di memoria se nelle
precedenti sessioni si è fatto uso di font di grosse dimensioni, o se
alcune voluminose librerie usate da altri programmi non sono più
necessarie. In condizioni di stretta necessità, tuttavia, il sistema
operativo esegue automaticamente queste operazioni.

In casi di emergenza (ad esempio se lo schermo principale non può essere
aperto), Personal Paint può automaticamente e gradualmente liberare
memoria effettuando una o più delle azioni elencate in precedenza.


@{B}11.2       Problemi con i dischi@{UB}

Il sistema operativo di Amiga può effettuare una ulteriore operazione di
scrittura in seguito alla memorizzazione di un file. Per questo motivo non
bisogna espellere un disco dal drive (né spegnere il calcolatore) per
alcuni secondi dopo lo spegnimento della spia luminosa di attività del
drive. Anche un eventuale disturbo elettrico può essere causa di problemi.
Luci, monitor, stampanti e altre apparecchiature elettriche connesse alla
stessa linea di alimentazione del calcolatore non dovrebbero mai essere
accese o spente durante la memorizzazione di dati sul disco.

Eventuali errori vengono dapprima segnalati dal sistema operativo, quindi
dal programma che ha tentato di memorizzare i dati. Le più frequenti cause
di errore sono: il disco è protetto dalla scrittura, il disco è pieno, il
disco è danneggiato o non formattato (sezioni @{"1.3.4" LINK PPaintCD:H/7/2/4/0002/Main 211} e @{"1.6" LINK PPaintCD:H/7/2/4/0002/Main 355}). Diversamente
dai dischi da 5.25 pollici, i dischi da 3.5 pollici risultano protetti
dalla scrittura se è possibile "vedere" attraverso il foro di protezione.

Quando il sistema operativo, durante la scrittura di un file, segnala con
un apposito messaggio la presenza di un errore di lettura/scrittura, la
prima cosa da fare è espellere il disco dal drive e proteggerlo dalla
scrittura. Tentare di scrivere sul disco, in seguito a questo tipo di
errori, può comportare la perdita di dati preziosi. Se il disco non viene
protetto dalla scrittura, il sistema può tentare di scrivervi dati anche
se l'utente non ha richiesto alcuna operazione di scrittura (soprattutto
se il disco è danneggiato). Dopo avere reinserito il disco, tutti i
messaggi di sistema vanno cancellati con il mouse (a meno che non sia
apparso un messaggio "Software Error"). Il programma che stava scrivendo i
dati visualizzerà il suo messaggio di errore. I dati che non è stato
possibile scrivere, a causa dell'errore, vanno memorizzati su un altro
disco. Vanno egualmente memorizzati tutti gli altri dati eventualmente
presenti in RAM, che sarà così possibile recuperare nel caso la loro copia
su disco abbia subito danni. Occorre, a questo punto, fare una copia del
disco danneggiato (sezione @{"1.6" LINK PPaintCD:H/7/2/4/0002/Main 355}). Se il programma di copia del sistema non
riesce a duplicare il disco, a causa dell'errore in esso presente, occorre
tentare con altri copiatori.

Un programma per il recupero di dischi danneggiati, come "DiskSalv", sarà
probabilmente in grado di recuperare la maggior parte dei file, ad
eccezione, forse, del file la cui memorizzazione ha causato l'errore. È
possibile che diversi programmi di recupero dati producano risultati
differenti. Il disco su cui si è verificato l'errore non dovrebbe più
essere utilizzato, a meno che si abbia la certezza che l'errore non è
legato a cause fisiche. Utilizzando lo stesso disco, infatti, possono
verificarsi altri errori, soprattutto se il disco è a singola faccia o di
scarsa qualità, o se la superficie magnetica è impolverata o presenta dei
graffi. Questi ultimi sono solitamente visibili quando la superficie del
disco riflette la luce di una sorgente luminosa. Tale superficie non deve
mai essere toccata.

Alcuni errori minori vengono automaticamente corretti da un processo del
sistema operativo di Amiga chiamato "validazione" (@{I}validating@{UI}). Ad
esempio, se per qualche motivo (interruzione dell'alimentazione elettrica,
rimozione del disco, ecc.) un'operazione di scrittura è stata interrotta e
il disco interessato non ha subito danni fisici, il sistema operativo è in
grado di individuare automaticamente il problema ed effettuare la
validazione del disco non appena questo viene inserito in un drive (o
montato, se si tratta di un disco rigido). Il processo di validazione può
richiedere da pochi secondi ad alcuni minuti, in base alla dimensione del
volume. Se il disco è protetto da scrittura, il processo di validazione
deve essere ripetuto ogni volta che il disco viene inserito (o montato).
Se un programma tenta di accedere ad un disco in corso di validazione,
viene visualizzato il messaggio di sistema "Disk not validated" ("Disco
non validato"). Il quadro contenente tale messaggio è dotato dei due
gadget standard "Retry" e "Cancel": non è tuttavia necessario selezionare
alcuno dei due, poiché il quadro scompare automaticamente non appena il
processo di validazione ha termine. È possibile leggere da un disco non
validato, ma non sono possibili operazioni di scrittura sullo stesso,
poiché le strutture di dati descriventi lo spazio libero del disco non
sono aggiornate.

Gli errori più gravi possono essere causati da dischi difettosi o
fisicamente danneggiati. La causa principale di questi errori è la
sporcizia. Macchie di caffè, di succo di arancia o granelli di sabbia
all'interno del disco possono provocare la perdita di dati preziosi. Se il
rivestimento magnetico del disco non è stato graffiato o corroso, i dati
possono ancora essere recuperati. La maggior parte dei liquidi lascia
intatto il @{I}cookie@{UI} (la lamina rivestita da una strato magnetico,
all'interno del disco), ma va rimossa il più presto possibile. Per pulire
il cookie, questo va estratto dal disco. È possibile, a tale scopo,
utilizzare una lama smagnetizzata, procedendo con cura all'apertura del
disco. La chiusura metallica (o plastica) del disco può essere rimossa
manualmente. Il cookie può essere lavato con acqua corrente (possibilmente
demineralizzata), asciugato con un panno morbido, pulito e quindi inserito
in un nuovo contenitore (la chiusura scorrevole non è indispensabile). I
dati vanno, infine, copiati su un disco nuovo e intatto. Non vi è garanzia
che la procedura appena descritta permetta di recuperare il contenuto
dell'intero disco. L'esecuzione delle operazioni appena descritte può
provocare danni al disco e/o al drive utilizzato.


@{B}11.3       Problemi con le stampanti@{UB}

Di seguito vengono forniti alcuni suggerimenti per migliorare la qualità
del materiale stampato. Questa sezione, inoltre, descrive possibili
soluzioni ai problemi che possono verificarsi durante le operazioni di
stampa.

I parametri delle preferenze di sistema devono essere correttamente
regolati e memorizzati nel disco di avvio. La più comune causa di errori è
rappresentata da un'errata scelta del driver per stampante. Il driver per
stampante selezionato nelle preferenze deve essere adatto alla stampante
utilizzata.

Se la porta parallela è utilizzata per collegare tra loro alcuni
calcolatori (utilizzando un sistema di gestione di rete come "ParNet"),
l'unità stampante va assegnata, con le preferenze di sistema, alla porta
seriale o a un dispositivo comunque diverso da quello usato per la
connessione in rete. Se l'unità stampante e la rete condividono lo stesso
canale di comunicazione, il funzionamento del sistema può essere
compromesso. Programmi come Personal Paint possono, all'avvio, accedere al
dispositivo di stampa pur senza effettuare un'effettiva operazione
grafica. Anche se tale procedura non invia alcun dato alla stampante, può
ugualmente bloccare sia l'uso della la rete che quello della stampante.

Selezionando il nome del driver per stampante nell'apposita sezione delle
preferenze, Amiga potrà attivare tale driver e i programmi che utilizzano
la stampante potranno gestire correttamente la stampa con gli opportuni
codici di controllo. I requester per l'impostazione dei parametri di
stampa di Personal Paint permettono di modificare molti parametri di
sistema, ad eccezione del driver per stampante da utilizzare.

I driver per stampante sono memorizzati nel cassetto "Printers", a sua
volta contenuto nel cassetto "Devs" dei dischi Workbench ed Extras. Il
sistema operativo di Amiga accede ai driver per stampanti attraverso il
percorso "DEVS:Printers" o l'unità logica "PRINTERS". Un driver
memorizzato solo sul disco Extras deve essere copiato sul disco Workbench
di avvio prima di essere utilizzato. Il programma "InstallPrinter" del
disco Workbench 1.3 permette di compiere con estrema semplicità
l'operazione di trasferimento del driver. A partire dalla versione 2.1 del
sistema operativo, i driver inutilizzati sono memorizzati nel cassetto
"Storage/Printers"; da qui, all'occorrenza, possono essere spostati nel
cassetto "Devs/Printers", anche con l'uso del mouse. Alcuni driver per le
stampanti più diffuse sono memorizzati nel disco programma di Personal
Paint. Se tale disco viene usato per l'avvio del sistema, è possibile
copiarvi driver specifici o versioni più aggiornate di quelle fornite.

Se non esiste il driver per un particolare modello di stampante, si può
utilizzare il driver di una stampante simile o compatibile. Molte
stampanti a impatto sono compatibili con gli standard Epson (ESC/P), Nec
(Pinwriter) o IBM (Proprinter). Le stampanti laser sono generalmente in
grado di operare con lo standard HP LaserJet e/o PostScript. Quando è
disponibile più di un modo di emulazione, l'impostazione della stampante
deve corrispondere al driver selezionato nelle preferenze di sistema. La
scelta del driver più adatto dovrebbe essere basata su un'attenta lettura
della documentazione di Amiga e della stampante. L'appendice @{"D" LINK PPaintCD:H/7/2/4/2163/Main 1} di questo
manuale riporta un elenco dei driver consigliati per alcune delle
stampanti più diffuse. Se la documentazione anzidetta non contiene le
informazioni necessarie e i driver esistenti non funzionano, si consiglia
di contattare il rivenditore o il costruttore della stampante. I driver
delle versioni precedenti la 1.3 del sistema operativo e quelli delle
versioni denominate Alpha, Beta, Gamma o Omega possono essere causa di
seri problemi di funzionamento con la maggior parte dei programmi.

Il programma Printer delle preferenze di sistema può essere attivato, da
Workbench, con un doppio click del mouse. Se Personal Paint ha chiuso lo
schermo Workbench, questo va riaperto regolando opportunamente il
parametro Workbench del programma (sezione @{"9.15" LINK PPaintCD:H/7/2/4/0047/Main 973}). Se non si riesce, in
tal modo, ad attivare il Workbench, occorre terminare l'esecuzione del
programma (sezione @{"4.11" LINK PPaintCD:H/7/2/4/0049/Main 1552}), così da liberare la memoria occorrente
all'apertura dello schermo.

La stampa di una serie di caratteri in luogo di un'immagine, la stampa di
lettere senza accenti o di altri caratteri al posto delle lettere
accentate, o la comparsa di caratteri indesiderati nel testo stampato da
un programma di trattamento testi, sono alcuni degli inconvenienti causati
dall'errata selezione del driver per stampante. Ad esempio, una
inappropriata combinazione stampante-driver può comportare la stampa di un
carattere "P" o "K" (non facente parte del testo) all'inizio di ogni
operazione di stampa. Il formato della pagina e i valori dei margini
sinistro e destro vanno correttamente impostati nelle preferenze di stampa
di sistema o nei parametri di stampa del programma Personal Paint. Come
già spiegato, non è necessario usare le preferenze di sistema, se tali
parametri vengono impostati in Personal Paint.

Quando un'operazione di stampa viene interrotta (sezione @{"4.3" LINK PPaintCD:H/7/2/4/0049/Main 254}), alcune
stampanti possono restare in attesa di ulteriori dati grafici: i codici di
inizializzazione, i comandi per l'impostazione dei margini e i dati
grafici di una stampa successiva potrebbero essere interpretati dalla
stampante come dati binari appartenenti alla prima immagine. In questi
casi, la seconda immagine potrebbe essere stampata in una posizione
diversa da quella impostata, o con dimensioni errate, o il foglio potrebbe
essere riempito da una serie di caratteri indecifrabili. Per evitare ciò,
è sufficiente reinizializzare la stampante dal pannello di controllo (o
spegnerla e riaccenderla, se tale caratteristica non è disponibile), dopo
aver interrotto la stampa.

A volte è necessario modificare alcune impostazioni di fabbrica sulla
stampante stessa. Alcune stampanti hanno, a tale proposito, dei piccoli
interruttori (@{I}dip-switch@{UI}) riuniti in gruppi, sul retro della periferica o
al di sotto del coperchio. Altre stampanti permettono di modificare le
impostazioni predefinite attraverso il pannello di controllo. Un parametro
spesso impropriamente regolato è quello relativo alla funzione di
avanzamento automatico di riga: la maggior parte dei driver per stampante
richiede la disattivazione di questa funzione. L'errata regolazione di
questo parametro può comportare la presenza di ampie fasce bianche
orizzontali nelle stampe grafiche, o il raddoppio della spaziatura
verticale del testo. Se gli accenti o i caratteri nazionali di una data
lingua non vengono stampati, pur utilizzando il giusto driver, può essere
necessario selezionare un diverso set caratteri (ad es. "Italic/Epson"
anziché "Standard/IBM") o una diversa variante nazionale del set. Personal
Paint stampa esclusivamente in modo grafico, tuttavia particolari
imperfezioni nella stampa del testo possono essere un sintomo di un
problema generale.

Se è possibile scegliere tra trascinamento della carta a trazione (carta
perforata) o a frizione, si tenga presente che il trascinamento a frizione
è quasi sempre più preciso sulle brevi distanze (ad es. foglio singolo),
soprattutto con le stampanti a basso costo. Il trascinamento a frizione di
alcune stampanti può non essere in grado di trattenere stabilmente il
foglio se la carta è troppo leggera o troppo spessa. Un avanzamento della
carta discontinuo, asimmetrico e impreciso può essere dovuto alla scelta
errata del tipo di carta.

La presenza di sottili righe chiare orizzontali nelle stampe (grafica o
testo) può essere ridotta scegliendo il trascinamento a frizione e/o
avvicinando la testina di stampa alla carta. Se il nastro inchiostrato
striscia sulla carta o sporca i margini del foglio, la testina è
probabilmente troppo vicina alla superficie della carta e va allontanata.
Le sottili fasce chiare prodotte da alcune stampanti possono essere
eliminate selezionando, nel programma Preferences (o Prefs/Printer), la
dimensione di foglio "Custom" e/o il tipo di carta "Single" (anziché
"Fanfold"). L'alimentazione di alcune stampanti non è sufficiente a
garantire una pressione omogenea di tutti gli aghi sul nastro
inchiostrato. Alcuni driver permettono di utilizzare solo parte degli aghi
di stampa (solitamente i primi 16 o 24), regolando i parametri di stampa
nel modo sopra descritto. Tali driver fanno un uso improprio (ma
sicuramente apprezzato) di alcuni parametri di sistema altrimenti
inutilizzati, come "Paper type" (tipo di foglio). In alcuni casi, anche il
parametro "Threshold" (Soglia B/N) viene usato per scopi differenti (come
la regolazione del colore e la correzione della luminosità per le
stampanti HP DeskJet).

Anche se potrebbe sembrare strano, la stampa grafica è solitamente più
veloce se effettuata in modo monodirezionale, anziché bidirezionale. I due
modi possono essere selezionati manualmente, oppure tramite il controllo
software di molte stampanti. La stampa in bianco e nero è la più veloce:
le stampe a livelli di grigio e a colori, invece, vengono completate in
tempi più lunghi.

Per ridurre o eliminare eventuali gradini sulle righe oblique della stampa
grafica, è possibile impostare opportunamente alcuni parametri di stampa
(attivare "Smussare" o "Smoothing", ecc.). Ciò in genere rallenta la
stampa.

Alcune stampanti a colori permettono di utilizzare (o richiedono) nastro
inchiostrato nero per stampare testo in nero e grafica in bianco e nero o
a toni di grigio. Le spese per i nastri inchiostrati possono, così, essere
concentrate sui nastri neri, solitamente più economici di quelli a
colori.

Se i colori di un'immagine stampata differiscono da quelli dell'originale,
su video, può essere utile applicare le correzioni di tonalità,
brillantezza e contrasto descritte nella sezione @{"8.1.4" LINK PPaintCD:H/7/2/4/0016/Main 262}.

Una densità di stampa troppo alta (ad esempio da 300 a 360 dpi, piuttosto
che da 50 a 150 dpi) può produrre stampe scure e macchiate (specialmente
se si usa una stampante a getto d'inchiostro), oltre a strisce orizzontali
indesiderate.

Allo stesso modo, la stampa nel modo PostScript può essere troppo scura e
avere poche sfumature di grigio se la densità (LPI) è troppo alta. La
sezione @{"4.3.3.3" LINK PPaintCD:H/7/2/4/0049/Main 786} fornisce esaurienti informazioni su questo argomento. In
caso di dubbi, è consigliabile usare i valori predefiniti della stampante
(nel quadro "Parametri PostScript" di Personal Paint, impostare i valori
DPI e LPI a 0, selezionare lo spot "Default" e regolare gli angoli degli
inchiostri a un valore superiore a 360). Il fenomeno moiré, causa di trame
indesiderate, è descritto nella sezione @{"4.3.3.11.2" LINK PPaintCD:H/7/2/4/0049/Main 1018}.

Un altro problema frequente con le stampanti PostScript è legato alla
connessione seriale tra il computer e la stampante. Utilizzando la porta
seriale, alcuni fili del cavo di connessione vanno incrociati e altri
associati in modo diverso rispetto alle connessioni "pin-to-pin"
normalmente usate. Un efficiente collegamento, integrabile da diversi
controlli del flusso dati (@{I}handshaking@{UI}), può essere garantito dalle
seguenti connessioni: 1-1 (i piedini di input e di output con lo stesso
numero sono direttamente connessi), 2x3 (il piedino due è connesso con il
piedino tre dell'altro connettore e viceversa), 4x5, 7-7, 6+8x20 (i
piedini sei e otto di entrambi i connettori sono uniti e collegati al
piedino 20 del connettore opposto). Gli altri segnali non vengono usati.
Per quanto riguarda le regolazioni software, è importante notare che tanto
la stampante quanto il calcolatore devono operare con la stessa velocità
di trasferimento (normalmente 9600 o 19200 baud), lo stesso numero di bit
di dati (ad esempio 8), lo stesso tipo di parità (ad esempio Even), lo
stesso numero di bit di stop (ad esempio 1) e lo stesso tipo di controllo
di flusso (ad esempio XOn/XOff). Di norma queste impostazioni vengono
effettuate nella sezione "Serial" delle preferenze di sistema e dal
pannello di controllo della stampante.

Per finire, un'importante nota di carattere tecnico riguardante i
calcolatori Amiga 1000. La porta parallela di questi modelli richiede un
cavo per stampante non-standard. L'utilizzo di un cavo per stampante di un
diverso modello Amiga o di un cavo standard @{I}Centronics@{UI} può danneggiare le
apparecchiature collegate.


@{B}11.4       Problemi con i modi schermo e dispositivi video@{UB}

I principali sintomi di molti inconvenienti descritti in questa sezione
sono costituiti da uno schermo nero o illeggibile, uno sfarfallio o
instabilità dell'immagine, strani rumori emessi dal monitor e
impossibilità di scelta di determinati modi video o numeri di colori.

Un'importante caratteristica del sistema operativo di Amiga, a partire
dalla versione 2.0, è quella di poter definire l'insieme dei monitor
utilizzabili dal sistema. Ad ogni monitor è associato un gruppo più o meno
numeroso di modi video. Inoltre, differenti modelli di Amiga possono
impiegare set di chip grafici e apparecchi monitor più o meno potenti e
flessibili. Tutti i modi video gestiti dall'hardware e visualizzabili dal
monitor posseduto possono essere attivati copiando le relative icone nel
cassetto di sistema "Wbstartup" (versione 2.0) o "Devs/Monitors" (versione
2.1 e 3.x). Se ciò non viene fatto, Personal Paint non è in grado di
utilizzare questi modi. Può anche succedere di abilitare per errore un
modo video non compatibile con il monitor collegato. Se, ad esempio, si è
attivato il monitor "Multiscan" pur disponendo di un monitor capace di
gestire i soli standard NTSC e PAL, la lettura di determinate immagini può
rendere illegibile lo schermo. In questi casi, i file-monitor in eccesso
devono essere riportati dal cassetto "Wbstartup" o "Devs/Monitors" al
cassetto "MonitorStore" (Workbench 2.0) o "Storage/Monitors" (versione 2.1
e successive).

Alcune immagini create su calcolatori Amiga con architettura grafica
avanzata possono non essere correttamente visualizzate su sistemi meno
potenti, anche utilizzando un identico numero di colori. Questo
inconveniente è legato alla elevata risoluzione cromatica che caratterizza
i sistemi avanzati: ciascun colore della tavolozza può assumere un maggior
numero di tonalità. Per costringere Personal Paint a gestire i colori
(editazione, riduzione e adattamento) con una risoluzione cromatica
"povera", è possibile selezionare l'emulazione dei chip "Original" o
"Enhanced" nel menu di avvio dei sistemi avanzati: le immagini così create
saranno correttamente visualizzabili da tutti i modelli Amiga.

Se si utilizza una scheda video, il risultato di alcune operazioni
grafiche potrebbe non essere correttamente visualizzato sullo schermo,
oppure la selezione di alcuni modi video potrebbe causare errori di
sistema. In questi casi è necessario attivare l'opzione "RTG" nel quadro
"Formato immagine e schermo" (sezione @{"4.5.5" LINK PPaintCD:H/7/2/4/0049/Main 1290}).

Alcune schede grafiche capaci di visualizzare schermi a 256 o più colori
sono caratterizzate da una risoluzione cromatica inferiore a 24 bit
(ciascun colore di schermo può essere scelto tra meno di 16 milioni di
varianti). Poiché la maggior parte delle immagini a 256 colori, di
pubblico dominio e non, dispone di tavolozze a 24 bit, tali schede possono
non fornire la qualità cromatica necessaria a rendere particolari
sfumature e transizioni di colore. Queste ultime, se necessario, possono
essere opportunamente simulate dalla funzione di adattamento colori di
Personal Paint (sezione @{"8.3" LINK PPaintCD:H/7/2/4/0016/Main 491}): questa va attivata subito dopo la lettura
di un'immagine. La tecnica di adattamento colori Floyd-Steinberg (sezione
@{"9.8" LINK PPaintCD:H/7/2/4/0047/Main 414}) è particolarmente indicata allo scopo.

I modi video Double-Scan (doppia scansione) e altri modi ad alta ampiezza
di banda (come quelli generati dai dispositivi Flicker Fixer e Display
Enhancer) richiedono l'uso di un monitor adeguato (MultiSync/Multiscan,
VGA, ecc.). In alcuni casi, il Flicker Fixer e il Display Enhancer vanno
disabilitati quando si attivano alcuni modi video ad altissima ampiezza di
banda. Molti monitor multiscansione, d'altro canto, possono non essere in
grado di gestire correttamente i modi video originali di Amiga (come i
normali modi PAL e NTSC), caratterizzati da una bassa ampiezza di banda.
Quest'ultimo problema riguarda, per lo più, i sistemi Amiga con
architettura grafica avanzata, capaci di modi video dalle caratteristiche
diverse (le frequenze di scansione più basse non vengono corrette dai
dispositivi Flicker Fixer o Display Enhancer). La Commodore fornisce
particolari monitor multiscan, in grado di gestire numerosi modi video.
Alcuni monitor non specifici devono essere ricalibrati da un tecnico
qualificato per accettare segnali dalla bassa frequenza (di solito i
problemi possono sorgere con le frequenze di scansione orizzontale
inferiori a 30 kHz e con frequenze di scansione verticale inferiori a 55
Hz).

La sezione @{"4.1" LINK PPaintCD:H/7/2/4/0049/Main 11} ("Leggere Immagine") fornisce ulteriori informazioni sui
modi video.

@ENDNODE
