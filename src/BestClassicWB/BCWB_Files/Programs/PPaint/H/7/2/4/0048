@DATABASE 0048
@(C) "Copyright © 1992-1997 Cloanto Italia srl"
@REM Cloanto Personal Paint 7 CD-ROM
@FONT topaz.font 8
@WIDTH 74

@NODE Main "Personal Paint 7 - 5. Il menu Pennello"
@TOC PPaintCD:H/7/2/4/OO00/Main

@{B}5.         Il menu Pennello@{UB}

Le sezioni @{"3.1.1" LINK PPaintCD:H/7/2/4/0017/Main 42} ("Pennelli predefiniti e personali") e @{"3.1.6" LINK PPaintCD:H/7/2/4/0017/Main 1200}
("Definizione pennello") introducono alcuni concetti generali sui pennelli
e sul loro uso. Questo capitolo spiega in modo dettagliato tutte le
operazioni relative ai pennelli: lettura e memorizzazione, modo di
disegno, modifiche alla tavolozza dei colori, elaborazioni grafiche e
regolazione dell'impugnatura.

L'utilizzo di gran parte delle funzioni qui descritte presuppone la
precedente creazione o lettura di un pennello personale. Inoltre, quando
il pennello in uso non è un pennello personale, ma uno predefinito, molte
voci di menu vengono automaticamente disabilitate (sezione @{"1.9.6" LINK PPaintCD:H/7/2/4/0002/Main 769},
"Menu").


@{B}5.1        Leggere pennello@{UB}

Questa funzione è simile alla funzione "Leggere immagine" (sezione @{"4.1" LINK PPaintCD:H/7/2/4/0049/Main 11}),
eccetto per il fatto che i dati grafici coinvolti vengono copiati nel
pennello attuale. Nella maggior parte dei formati gestiti da Personal
Paint non c'è distinzione tra file immagine e file pennello. Alcuni
programmi possono memorizzare, o meno, informazioni aggiuntive in un file
grafico (come la posizione dell'impugnatura o il modo schermo). Ciò
comunque non limita la portabilità del file. Qualsiasi file contenente
dati grafici può essere letto da Personal Paint sia come immagine sia come
pennello.

Quando il programma legge un pennello, il formato dell'ambiente attuale
(modo video, colori, dimensioni, ecc.) non viene modificato, come invece
accade nella lettura di immagini. Per questo motivo può accadere che il
pennello appaia distorto (alto il doppio, o la metà, ecc.) o con colori
non corretti.

Se il pennello ha colori diversi da quelli dell'immagine attuale, è
possibile copiare i colori del pennello nella tavolozza dell'immagine
(sezione @{"8.1.7" LINK PPaintCD:H/7/2/4/0016/Main 314}) o viceversa (sezione @{"5.9.1" LINK Main 227}). La prima soluzione ha senso
solo se l'immagine possiede un numero di colori almeno uguale a quelli del
pennello. In caso contrario, bisogna prima modificare il formato
dell'immagine per incrementarne il numero di colori (sezione @{"4.5.3" LINK PPaintCD:H/7/2/4/0049/Main 1261}). In
alternativa, Personal Paint dispone di un sofisticato metodo per la
gestione di immagini con differenti colori: la funzione di fusione dei
colori (sezione @{"8.6" LINK PPaintCD:H/7/2/4/0016/Main 528}).

Il fatto che un pennello possa avere più colori dell'immagine attuale può
risultare molto utile. I calcolatori Amiga con set di chip originali o
ECS, ad esempio, non sono in grado di visualizzare 256 colori
contemporaneamente. Anche questi sistemi, tuttavia, possono elaborare,
memorizzare e stampare un pennello a 256 colori, senza alcuna perdita di
dati. La funzione "Pennello/Troncare/Parte nascosta" (sezione @{"5.13.4" LINK Main 587}) si
rivela utile per eliminare le parti indesiderate di un pennello molto
ampio. Quando lo schermo attuale ha un numero di colori inferiore a quelli
del pennello, solo i primi piani di bit di quest'ultimo sono visibili.
Solitamente tali condizioni pregiudicano l'aspetto del pennello (questo
sembra avere colori del tutto errati). Internamente, comunque, Personal
Paint continua ad elaborare correttamente i dati originali del pennello,
fino a un massimo di otto piani di bit (256 colori).

Quando la funzione "Copiare colori immagine" (sezione @{"5.9.8" LINK Main 335}) viene
applicata al pennello, i colori dell'immagine diventano anche quelli del
pennello. Normalmente, infatti, il pennello mantiene i propri colori in
una tavolozza separata (pur essendo visualizzato con i colori dello
schermo attuale).


@{B}5.2        Scrivere pennello@{UB}

Questa funzione permette di memorizzare il pennello attuale in un file,
allo stesso modo in cui la funzione "Scrivere immagine" consente di
memorizzare l'immagine corrente. In un secondo momento il file può essere
letto sia come pennello che come immagine.

Selezionando il formato di memorizzazione IFF-ILBM, nel file vengono
inserite anche le informazioni riguardanti la posizione di impugnatura e
il tipo di trasparenza del pennello.

La scrittura di pennelli ricavati da immagini a tutto schermo,
contrapposta alla memorizzazione di intere immagini, permette di
risparmiare spazio sul supporto di memorizzazione. I file "UIColors"
(sezione @{"1.14" LINK PPaintCD:H/7/2/4/0002/Main 1520}), ad esempio, vanno preferibilmente memorizzati come
pennelli, soprattutto se si utilizza un supporto dalla limitata capacità,
come il disco programma di Personal Paint.

I file "UIColors" sono un particolare esempio di file grafici: essi
andrebbero scritti come pennelli, se è necessario risparmiare spazio su
disco, ma letti come immagini, allo scopo di selezionare automaticamente
modo video e colori appropriati. Questi file dovrebbero essere sempre
memorizzati in formato IFF-ILBM: solo questo formato, infatti, permette di
memorizzare informazioni sul modo video da utilizzare. Se il risparmio di
spazio su disco ha grande priorità, i file "UIColors" possono anche essere
memorizzati come semplici tavolozze (sezione @{"8.1.2" LINK PPaintCD:H/7/2/4/0016/Main 74}).


@{B}5.3        Stampare pennello@{UB}

Questa funzione permette di stampare il pennello attuale, in maniera
simile alla funzione "Stampare immagine", descritta nella sezione @{"4.3" LINK PPaintCD:H/7/2/4/0049/Main 254}.

Se si dispone di un calcolatore Amiga non basato su architettura grafica
avanzata, le immagini con un numero di colori (piani di bit) superiore a
quelli gestibili dal sistema possono essere stampate solo se caricate come
pennelli. La lettura e la stampa di tali disegni come immagini
provocherebbe infatti una notevole perdita di qualità (comunque
attenuabile, grazie alle funzioni avanzate di Personal Paint), in quanto
le immagini verrebbero adattate ai formati di schermo disponibili.

Per stampare il pennello viene usata la proporzione dell'ambiente attuale.
Se il pennello è stato ritagliato da un ambiente con un rapporto di
visualizzazione differente, la stampa può risultare distorta (riproducendo
la distorsione del pennello nello schermo - sezione @{"5.1" LINK Main 17}). A volte
l'aspetto di un'immagine può essere migliorato impostando un appropriato
modo video (sezione @{"4.5" LINK PPaintCD:H/7/2/4/0049/Main 1127}) prima della stampa. Ad esempio, un'immagine GIF
di 320 × 200 punti può apparire "schiacciata", se stampata in un ambiente
a bassa risoluzione PAL 320 × 200; più appropriate proporzioni si
ottengono, invece, stampando da uno schermo NTSC di analogo formato.


@{B}5.4        Copiare finestra@{UB}

Questo comando è molto simile a "Copiare schermo" (sezione @{"4.4" LINK PPaintCD:H/7/2/4/0049/Main 1089}), con la
differenza che consente all'utente di catturare una sola finestra,
memorizzandola nel pennello corrente. Le finestre sono elencate
raggruppate per schermo. Il numero prima del nome della finestra indica lo
schermo cui la finestra appartiene.

L'opzione "Attivare finestra" assicura che la finestra da catturare sia
tanto attiva (le finestre non attive possono avere colori diversi, specie
sulla barra del titolo) quanto completamente visibile. In caso contrario,
le parti coperte di finestre a "rinfresco semplice" (simple refresh) non
possono essere catturate, poiché devono essere prima ridisegnate dal
programma che le ha aperte.


@{B}5.5        Elaborare pennello@{UB}

Questo comando applica le funzioni di elaborazione dell'immagine di
Personal Paint al pennello attuale, con risultati analoghi a quelli
descritti per l'elaborazione delle immagini nella sezione @{"3.1.4" LINK PPaintCD:H/7/2/4/0017/Main 633}.

Quando un filtro "Sparso", "Riunito" o "Floyd-Steinberg" viene applicato
al pennello, la tavolozza dei colori dell'ambiente attuale viene copiata
nella tavolozza del pennello. L'immagine di quest'ultimo, infatti, viene
retinata dai filtri in questione utilizzando i colori attuali di sfondo e
primo piano.


@{B}5.6        Ripristinare pennello@{UB}

Questo comando annulla l'ultima modifica apportata al pennello (compresa
un'operazione di lettura), ripristinando il suo aspetto precedente.

Se un'operazione della stessa classe (ad esempio, ridimensionamento,
rotazione, modifica della trasparenza, ecc.) è stata applicata più volte
consecutivamente, il pennello viene riportato all'aspetto antecedente la
prima trasformazione.


@{B}5.7        Liberare pennello@{UB}

Questa funzione cancella il pennello in uso e libera la memoria da esso
occupata. Non essendo tale operazione annullabile con la funzione
"Ripristinare pennello", il programma fa precedere l'effettiva
cancellazione da un opportuno messaggio di avvertimento.


@{B}5.8        Modo di disegno@{UB}

Quando si opera con pennelli personali è possibile selezionare diversi
modi di disegno. A ciascuno di questi modi corrisponde un particolare
effetto di disegno quando il pennello viene applicato sull'immagine (con i
pulsanti del mouse). Ogni impostazione viene indicata da un differente
simbolo nella barra del titolo.

Quando si disegna con il pulsante destro del mouse, il programma usa il
colore attuale di sfondo per tutto il pennello, a meno che non sia
diversamente specificato.


@{B}5.8.1      Trasparenza@{UB}

Nel modo "Trasparenza", il pennello personale viene applicato all'immagine
con i propri colori. Le aree del pennello che risultano trasparenti non
modificano l'immagine. Normalmente, le aree trasparenti corrispondono alle
aree colorate con il colore di sfondo attivo al momento della definizione
del pennello. Le sezioni da @{"5.9.5" LINK Main 281} a @{"5.9.7" LINK Main 313} e la sezione @{"9.14.3" LINK PPaintCD:H/7/2/4/0047/Main 963} spiegano
come modificare le zone di trasparenza del pennello.


@{B}5.8.2      Colore@{UB}

Selezionando tale modalità, le zone non trasparenti del pennello applicano
all'immagine il colore attuale di primo piano o di sfondo (in base al
pulsante del mouse utilizzato).


@{B}5.8.3      Solido@{UB}

Questo modo è simile al modo "Trasparenza" (vengono usati i colori del
pennello): in questo caso, però, le informazioni relative alla trasparenza
vengono ignorate e il pennello viene copiato, in ogni sua parte,
sull'immagine.


@{B}5.8.4      HBrite@{UB}

Nei modi video "Extra Half Brite" (sezione @{"4.5" LINK PPaintCD:H/7/2/4/0049/Main 1127}) la tavolozza di schermo
(64 colori) è divisa in due metà: i colori della prima possono essere
liberamente impostati, quelli della seconda sono invece una riproduzione
dei primi con luminosità dimezzata. Utilizzando tali schermi, può essere
particolarmente utile alternare rapidamente lo stato a "luminosità
normale" e quello a "luminosità dimezzata" di ogni pixel.

Il modo "HBrite", come il modo "Colore", opera omogeneamente sui soli
punti non trasparenti del pennello. Disegnando con il pulsante sinistro
del mouse, tutti i punti dell'immagine sotto il pennello vengono
trasformati nel loro equivalente HBrite (colore più scuro). Utilizzando
invece il pulsante destro, si attivano i colori più luminosi della
tavolozza.


@{B}5.9        Colori del pennello@{UB}

Tutte le funzioni associate a questa voce menu servono a modificare i
colori e la trasparenza del pennello.


@{B}5.9.1      Ricalcolare colori@{UB}

Quando si legge un pennello, o lo si importa da un ambiente con una
tavolozza particolare, può essere necessario riprodurne l'aspetto
originario utilizzando i colori dell'ambiente attuale. A differenza della
funzione di fusione colori (sezione @{"8.6" LINK PPaintCD:H/7/2/4/0016/Main 528}), che confronta, combina e
mescola i colori di tutte le immagini e i pennelli coinvolti, la presente
funzione modifica solo i colori del pennello selezionato (la tavolozza di
schermo resta inalterata).

Questa funzione opera scegliendo, di volta in volta, i colori
dell'immagine che più si avvicinano ai colori originali del pennello. Se
le opzioni "Retinatura" e "Floyd-Steinberg" sono attivate (sezione @{"9.8" LINK PPaintCD:H/7/2/4/0047/Main 414}),
l'operazione di ricalcolo viene integrata da tali tecniche. In seguito al
ricalcolo, il numero di colori del pennello è uguale al numero di colori
dell'ambiente attuale.


@{B}5.9.2      Invertire colori@{UB}

Questo comando inverte i colori del pennello, selezionando, per ogni
pixel, il valore complementare nella tavolozza colori. La funzione può, ad
esempio, consentire a un programmatore di riprodurre l'aspetto di un
oggetto evidenziato per complemento (tecnica grafica ampiamente usata dal
sistema operativo per i gadget, le icone, ecc.).


@{B}5.9.3      Primo piano in sfondo@{UB}

Questa funzione modifica l'immagine del pennello utilizzando le
impostazioni correnti di colore di sfondo e primo piano: tutti i pixel del
primo colore vengono, infatti, trasformati in pixel del secondo colore. In
questo modo è possibile operare con precisione su determinate aree
colorate del pennello.

Nella manipolazione di immagini, analoghi risultati possono essere
ottenuti mascherando opportunamente (sezione @{"8.2.3" LINK PPaintCD:H/7/2/4/0016/Main 404}) i colori da non
coinvolgere e utilizzando lo strumento "Rettangolo pieno" (sezione
@{"3.1.2.6" LINK PPaintCD:H/7/2/4/0017/Main 325}) per ricolorare le zone interessate.


@{B}5.9.4      Scambiare sfondo e primo piano@{UB}

Questo comando trasforma il pennello, applicando il colore di sfondo ai
pixel del colore di primo piano, e viceversa.

Una possibile applicazione di questa funzione è, ad esempio, la
conversione delle icone disegnate per i sistemi operativi 1.x: queste,
infatti, vanno opportunamente ricolorate per essere usate negli schermi
Workbench più recenti. A tale scopo, i colori di primo piano e di fondo
vanno rispettivamente impostati al secondo e al terzo colore della
tavolozza.


@{B}5.9.5      Rifare trasparenza@{UB}

Ciascun pennello può avere aree trasparenti che non modificano l'immagine
durante le operazioni di disegno. Le aree trasparenti sono definite da uno
speciale piano di bit che può identificare un particolare colore (ad
esempio il colore di sfondo) o contenere una forma specifica. Nel formato
file IFF-ILBM questo piano di bit viene letto e memorizzato insieme agli
altri dati del pennello.

Secondo le impostazioni predefinite, questa funzione aggiorna il suddetto
piano di bit, rendendo trasparenti tutti i pixel contraddistinti dal
colore di sfondo attuale.

L'attivazione dell'opzione "Trasparenza di sfondo" (sezione @{"9.14.3" LINK PPaintCD:H/7/2/4/0047/Main 963})
determina se, all'atto della definizione di un pennello, la trasparenza
debba essere impostata su tutte le aree del colore di sfondo o solo su
quelle, sempre di tale colore, che circondano il pennello. La funzione
"Rifare trasparenza" permette di applicare il tipo di trasparenza corrente
ad un pennello precedentemente definito.


@{B}5.9.6      Riempire trasparenza@{UB}

Questa funzione permette di eseguire un'operazione di riempimento che
rende opaca o trasparente un'area del pennello (ad esempio un gruppo di
punti aventi lo stesso colore), a partire dal punto di impugnatura. Tale
posizione può essere opportunamente definita come spiegato nella sezione
@{"5.15" LINK Main 658}. Se l'area interessata è trasparente, essa viene resa opaca, e
viceversa. L'immagine del pennello non subisce cambiamenti: viene
modificato solo il piano di bit che definisce la trasparenza.


@{B}5.9.7      Trasparenza successiva@{UB}

Come spiegato in precedenza, a ogni pennello è associato un piano di bit
che ne definisce le aree di trasparenza e di opacità. Si è anche detto che
Personal Paint permette di definire e usare, contemporaneamente, fino a
nove pennelli diversi. Quando due o più pennelli hanno uguale dimensione,
è possibile copiare il piano di trasparenza di un pennello in quello di un
altro.

Questo comando applica al pennello in uso il piano di trasparenza del
pennello successivo. In questo processo, i pennelli non definiti vengono
ignorati. Se necessario, Personal Paint esegue la ricerca scandendo tutti
i pennelli e iniziando nuovamente dal primo pennello, quando raggiunge
l'ultimo della lista.

Disegnando e definendo un pennello a due colori della dimensione
appropriata, è possibile creare manualmente un piano di trasparenza da
usare per un dato pennello. Tale procedura consente una precisione più
elevata rispetto a quella fornita dalle normali funzioni di manipolazione
della trasparenza.


@{B}5.9.8      Copiare colori da immagine@{UB}

Quando un pennello viene letto da file o importato da un ambiente con una
particolare tavolozza, esso mantiene i suoi colori originali, pur se
visualizzato con quelli dell'ambiente attuale. Questo comando permette di
copiare la tavolozza dell'immagine in quella interna del pennello.


@{B}5.10       Archivio (Clipboard)@{UB}

Il sistema operativo di Amiga dispone di un canale standard per lo scambio
di dati tra applicazioni (principalmente testo e grafica), detto
"archivio". Il contenuto dell'archivio è pubblico: i dati in esso
memorizzati possono, infatti, essere letti e scritti da qualsiasi
programma.

Grazie all'archivio di Amiga è possibile, ad esempio, trascinare un'icona
del Workbench sulla finestra del programma IconEdit, passarla a Personal
Paint, modificarla, ritrasferirla ad IconEdit e con questo, infine,
memorizzarla.

Se Personal Paint non è in grado di aprire il dispositivo archivio di
Amiga (file "clipboard.device" nell'unità logica "DEVS"), le funzioni che
utilizzano questo dispositivo non saranno operative.

Alcuni programmi possono accedere in maniera errata all'archivio di
sistema, bloccandone così l'accesso. È quanto accade, ad esempio, se un
editor di testi pretende che l'archivio contenga solo testo, oppure se un
programma non legge l'archivio fino alla fine, terminando impropriamente
la procedura di accesso.
La funzione "Pennello/Archivio/Svuotare" permette, tra l'altro, di
risolvere simili problemi.


@{B}5.10.1     Leggere pennello@{UB}

Questo comando scandisce il contenuto dell'archivio alla ricerca di dati
grafici. Se viene trovata un'immagine, questa viene copiata nel pennello
attuale. I dati originali contenuti nell'archivio non vengono rimossi.


@{B}5.10.2     Scrivere pennello@{UB}

Questa funzione memorizza una copia del pennello attuale nell'archivio:
tali dati divengono pubblici e possono essere prelevati, in qualsiasi
momento, da altri programmi (o dallo stesso Personal Paint). I dati
precedentemente contenuti nell'archivio vengono sostituiti dall'immagine
del pennello.


@{B}5.10.3     Svuotare archivio@{UB}

Questo comando rimuove i dati contenuti nell'archivio di sistema, senza
tener conto del loro tipo (grafica, testo, ecc.). Tale operazione può
essere utile quando la quantità di memoria disponibile è minima,
specialmente se nell'archivio è memorizzato un pennello di grandi
dimensioni, del quale non si ha più bisogno.


@{B}5.11       Ridimensionare pennello@{UB}

Le funzioni descritte nelle sottosezioni che seguono modificano la
dimensione del pennello attuale, sia esso un pennello predefinito o un
pennello personale. L'immagine del pennello viene adattata alle nuove
dimensioni.

La sezione @{"9.13.3" LINK PPaintCD:H/7/2/4/0047/Main 833} spiega in che modo l'opzione "Rimodellamento con media"
influisce su questo tipo di operazioni.


@{B}5.11.1     Dimensione libera@{UB}

Questa funzione permette di adattare il pennello a qualsiasi dimensione
utilizzando il mouse. Selezionando tale funzione, il puntatore del mouse
assume l'aspetto del simbolo "Ridimensionamento pennello", per indicare
che tale modo è attivo.

Il ridimensionamento si effettua con un clic del pulsante sinistro e,
mantenendo premuto il pulsante, muovendo il mouse fino a ottenere le
dimensioni volute. L'angolo del pennello in alto a sinistra rimane
"ancorato" allo schermo, mentre l'angolo basso a destra segue i movimenti
del mouse, modificando le dimensioni e l'aspetto del pennello. Rilasciando
il pulsante del mouse, le nuove dimensioni del pennello vengono
confermate.


@{B}5.11.2     Rimpicciolire pennello@{UB}

Ogni volta che viene impartito questo comando, il pennello viene
rimpicciolito di una singola unità grafica (il più piccolo passo
possibile), mantenendo il rapporto di visualizzazione (proporzioni X/Y)
corretto.


@{B}5.11.3     Ingrandire pennello@{UB}

Questa funzione è l'inverso della precedente ("Rimpicciolire pennello"):
ogni volta che viene applicata rende il pennello leggermente più grande,
mantenendo le corrette proporzioni tra la dimensione orizzontale e quella
verticale.


@{B}5.11.4     Dimezzare@{UB}

Questo comando permette di dimezzare il pennello. L'ampiezza e l'altezza
dello stesso vengono dimezzate: la superficie totale del pennello viene
ridotta ad un quarto di quella originaria.


@{B}5.11.5     Metà orizzontale@{UB}

Contrariamente alla funzione precedente ("Dimezzare"), questa funzione
riduce della metà la larghezza del pennello, mentre l'altezza rimane
immutata.


@{B}5.11.6     Metà verticale@{UB}

Questa funzione "schiaccia" l'immagine del pennello. La larghezza non
subisce modifiche, mentre l'altezza viene dimezzata.


@{B}5.11.7     Raddoppiare dimensioni pennello@{UB}

Questo comando permette di raddoppiare entrambe le dimensioni del
pennello. Il pennello risultante sarà costituito da un numero di pixel
quadruplo rispetto al pennello originale.


@{B}5.11.8     Doppio orizzontale@{UB}

Questa funzione permette di "allargare" l'immagine del pennello,
raddoppiandone la larghezza e mantenendo invariata l'altezza.


@{B}5.11.9     Doppio verticale@{UB}

Contrariamente alla funzione precedente, questa funzione permette di
raddoppiare l'altezza del pennello, mantenendo invariata la larghezza
originale.


@{B}5.12       Ruotare pennello@{UB}

Le funzioni di seguito descritte permettono di eseguire varie operazioni
di rotazione del pennello.


@{B}5.12.1     Ruotare liberamente@{UB}

Questo comando blocca l'angolo inferiore sinistro del pennello finché
rimane premuto il pulsante sinistro del mouse e, grazie al movimento del
mouse, consente di ruotare il pennello. Per ragioni di velocità, mentre
viene definito l'angolo di rotazione può essere visualizzato solo il bordo
del pennello, anziché l'immagine intera.


@{B}5.12.2     Ruotare di 90 gradi@{UB}

Questa funzione ruota il pennello di 90 gradi in senso orario. Le
dimensioni orizzontale e verticale vengono scambiate. Se il pennello è
quadrato (cioè se l'altezza è uguale alla larghezza, in punti) le
dimensioni non cambiano.

L'impugnatura del pennello viene riposizionata in base alla rotazione. Se
la funzione viene eseguita quattro (o un multiplo di quattro) volte sullo
stesso pennello, il pennello risultante sarà identico a quello originale.


@{B}5.12.3     Capovolgere orizzontale@{UB}

Anche per i pennelli esiste una serie di funzioni di capovolgimento come
quelle già descritte nella sezione @{"4.7" LINK PPaintCD:H/7/2/4/0049/Main 1329} e relative all'intera immagine.

Questa funzione trasforma l'immagine del pennello nel suo equivalente
speculare. Le colonne di punti, da sinistra a destra, originariamente
costituenti l'immagine del pennello, vengono riordinate in senso inverso
(da destra a sinistra).


@{B}5.12.4     Capovolgere verticale@{UB}

Questa funzione, analogamente a "Capovolgere orizzontale", modifica
l'immagine del pennello. Quest'ultimo viene capovolto sotto sopra ogni
volta che si seleziona la funzione.

Gli effetti di questa funzione possono essere annullati applicando la
funzione un numero pari di volte allo stesso pennello. Questo vale anche
per la funzione "Capovolgere orizzontale".


@{B}5.12.5     Inclinare pennello@{UB}

Questo comando può essere considerato una combinazione tra le funzioni
"Dimensione libera" e "Ruotare pennello". La funzione "Inclinare pennello"
permette di modificare con precisione le dimensioni, l'inclinazione e la
rotazione del pennello. Anche in questo caso il movimento del mouse, con
il pulsante sinistro premuto, @{I}trascina@{UI} l'angolo inferiore destro del
pennello. Spostando orizzontalmente il mouse, il bordo superiore del
pennello rimane fisso; quando invece il mouse viene mosso verticalmente, è
il lato sinistro del pennello a rimanere ancorato. Movimenti combinati del
mouse producono risultati intermedi, quasi come se il pennello fosse un
sottile foglio di materiale elastico. Come molti altri strumenti di
elaborazione grafica, anche questa funzione è molto più semplice da vedere
e usare, piuttosto che da spiegare.

La pressione del tasto <Shift> durante l'uso di questa funzione vincola i
movimenti del mouse lungo l'asse orizzontale o verticale, in base alla
direzione del primo movimento del mouse dopo la pressione del tasto
<Shift>.


@{B}5.13       Troncare pennello@{UB}

Le funzioni associate a questa voce menu permettono di esaminare e
ottimizzare la quantità di memoria occupata da un pennello.


@{B}5.13.1     Informazioni@{UB}

Il requester visualizzato da questa funzione contiene informazioni sulle
dimensioni e sul numero di piani di bit del pennello attuale; sono anche
indicate le dimensioni minime e il numero di piani effettivamente
necessari a contenere i dati significativi del pennello.

Tali informazioni sono utili per verificare se alcuni piani di bit non
sono necessari (un pennello può, ad esempio, usare solo alcuni dei primi
colori della tavolozza) e se, sui bordi del pennello, vi sono zone
trasparenti che possono essere eliminate. Se per i dati grafici viene
utilizzato un numero di piani di bit maggiore del necessario, o se alle
zone esterne di questi piani corrispondono aree di trasparenza, è
possibile ricorrere alle funzioni di seguito descritte per risparmiare
memoria.


@{B}5.13.2     Estremità@{UB}

Questo comando elimina eventuali bande esterne del pennello costituite da
soli punti trasparenti. Ad operazione effettuata, il punto di impugnatura
viene posizionato al centro del pennello risultante.


@{B}5.13.3     Piani@{UB}

Questa funzione rimuove gli ultimi piani di bit inutilizzati del pennello
attuale. Se, ad esempio, il pennello non utilizza nessun colore della
seconda metà della tavolozza, l'ultimo piano di bit viene eliminato.

La tavolozza del pennello risultante perde le informazioni relative ai
colori non utilizzati.


@{B}5.13.4     Parte nascosta@{UB}

Questo comando rimuove tutte le parti del pennello attualmente non
visibili (nascoste, ad esempio, dalla barra del titolo, dalla barra degli
strumenti, dalle estremità dello schermo o dell'area d'ingrandimento).

Se, ad esempio, si desidera stampare solo la parte centrale di un pennello
a 256 colori e più grande dello schermo, la posizione di impugnatura va
fissata al centro del pennello (sezione @{"5.15.4" LINK Main 701}), quindi lo stesso va
spostato verso un angolo dello schermo, così da nasconderne le parti
indesiderate. Tali parti possono, a questo punto, essere troncate
utilizzando la combinazione di tasti <Alt>+<l> (abbreviazione predefinita
di questa funzione). Ciò che rimane del pennello può ora essere spostato
verso l'angolo opposto dello schermo, per ripetere l'operazione sugli
altri due lati. Il pennello risultante (equivalente alla zona centrale del
pennello di partenza) può, infine, essere stampato.

A causa dell'interazione visiva necessaria per muovere il mouse e
selezionare le parti da tagliare, questo comando va eseguito solo
attraverso abbreviazione da tastiera. Il movimento del puntatore del mouse
per selezionare direttamente la voce menu potrebbe, infatti, portare a
risultati non prevedibili.


@{B}5.14       Contorno@{UB}

Le funzioni di seguito descritte usano il colore di primo piano per creare
effetti di bordatura attorno alle aree non trasparenti del pennello. Gli
effetti tridimensionali riproducono la presenza di una fonte di
illuminazione in alto a sinistra rispetto al pennello, che proietta ombre
in basso a destra.


@{B}5.14.1     Semplice@{UB}

Questa funzione crea un bordo semplice attorno al pennello, usando il
colore di primo piano. Le estremità a spigolo non vengono evidenziate dal
bordo.


@{B}5.14.2     Squadrato@{UB}

Questo effetto è simile al contorno semplice, ma produce anche la
spigolatura dei margini.


@{B}5.14.3     Ombreggiato@{UB}

Questa funzione produce un contorno simile a quello semplice, ma ai
margini destro e inferiore viene applicato un bordo dallo spessore doppio
rispetto al normale.


@{B}5.14.4     Tridimensionale@{UB}

Questo effetto crea un bordo del colore di fondo sui lati alto e sinistro
del pennello e del colore di primo piano sui margini inferiore e destro.
Tale operazione permette di creare illusioni di profondità. Selezionando,
infatti, una giusta combinazione di colori chiari e scuri, il pennello
risultante apparirà come un oggetto a rilievo. Se, invece, il colore di
fondo è scuro e il colore di primo piano è chiaro, il pennello sembrerà
affossato.


@{B}5.14.5     Tagliare contorno@{UB}

Questo comando elimina il contorno esterno del pennello (un bordo spesso
un pixel). Tecnicamente, la funzione opera invertendo temporaneamente il
piano di trasparenza e utilizzando lo stesso per cancellare i pixel.


@{B}5.15       Impugnatura@{UB}

L'impugnatura del pennello è la posizione collegata al puntatore del
mouse. Essa può essere spostata liberamente (e fissata anche esternamente
al pennello). La possibilità di cambiare il punto di impugnatura si rivela
particolarmente utile operando con pennelli molto grandi.

Nell'ambito del formato file IFF-ILBM, la posizione di impugnatura viene
memorizzata (e letta) insieme agli altri dati del pennello.

Alcune funzioni (come la rotazione del pennello, il ridimensionamento,
ecc.) possono modificare automaticamente la posizione dell'impugnatura.


@{B}5.15.1     Libera@{UB}

Questa funzione permette di fissare in qualsiasi punto la posizione di
impugnatura del pennello. Dopo averla selezionata, è necessario premere il
pulsante sinistro del mouse e, mantenendolo premuto, spostare il puntatore
sul pennello (temporaneamente ancorato allo schermo); l'operazione va
terminata rilasciando il pulsante quando il puntatore è nella posizione
desiderata.

La procedura appena descritta, in combinazione con la funzione "Riempire
trasparenza" (sezione @{"5.9.6" LINK Main 302}), permette di selezionare le parti del
pennello da rendere trasparenti o opache.


@{B}5.15.2     Alto-sinistra@{UB}

Questo comando sposta l'impugnatura del pennello nell'angolo in alto a
sinistra del rettangolo che lo contiene.

Questa è l'unica posizione di impugnatura che non viene modificata dalle
operazioni di ridimensionamento del pennello.


@{B}5.15.3     Alto-destra@{UB}

Questa opzione associa la posizione di impugnatura all'angolo superiore
destro del pennello.


@{B}5.15.4     Centro@{UB}

La posizione d'impugnatura viene posizionata al centro del pennello. Se il
centro si trova tra due punti, l'impugnatura viene associata al punto più
basso di due punti sulla stessa colonna o al punto più a destra di due
punti orizzontalmente adiacenti.

Questa è l'impugnatura predefinita (iniziale) di Personal Paint (viene
assegnata ai pennelli definiti nel programma e a quelli letti da file che
non contengono informazioni sulla posizione di impugnatura).


@{B}5.15.5     Basso-sinistra@{UB}

Questa opzione posiziona l'impugnatura nell'angolo inferiore sinistro del
pennello.


@{B}5.15.6     Basso-destra@{UB}

Questa opzione associa la posizione di impugnatura all'angolo inferiore
destro del pennello.

@ENDNODE
